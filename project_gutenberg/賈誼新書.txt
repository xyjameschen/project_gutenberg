*** START OF THE PROJECT GUTENBERG EBOOK 賈誼新書 ***




Produced by Hsieh Chi-Nan






賈誼新書

卷第一

過秦上

秦孝公据崤函之固，擁雍州之地，君臣固守，以窺周室，有席卷天下，包舉宇內，囊括四海之意，并吞八荒之心。當是時也，商君佐之，內立法度，務耕織，修守戰之具；外連衡而斗諸侯，于是秦人拱手而取西河之外。

孝公既沒，惠文武昭襄王，蒙故業，因遺策，南取漢中，西舉巴蜀，東割膏腴之地，北收要害之郡。諸侯恐懼，同盟而謀弱秦，不愛珍器重寶肥饒之地，以致天下之士，合從締交，相与為一。當此之時，齊有孟嘗，趙有平原，楚有春申，魏有信陵。此四君者，皆明智而忠信，寬厚而愛人，尊賢重士。約從离衡，兼韓、魏、燕、趙、宋、衛、中山之眾。于是六國之士，有宁越、徐尚、蘇秦、杜赫之屬為之謀主，齊明、周最、陳軫、召滑、樓緩、翟景、蘇厲、樂毅之徒通其意，吳起、孫臏、帶佗、倪良、王廖、田忌、廉頗、趙奢之朋制其兵。嘗以什倍之地、百万之眾，仰關而攻秦。秦人開關延敵，九國之師逡遁而不敢進。秦無亡矢遺鏃之費，而天下諸侯已困矣。于是從散約解，爭割地而賂秦。秦有余力而制其弊，追亡逐北，伏尸百万，流血漂櫓，因利乘便，宰割天下，分請山河，強國裂伏，弱國入朝。

施及孝文王、庄襄王，享國日淺，國家無事。及至始皇，奮六世之余烈，振長策而御宇內，吞二周而亡諸侯，履至尊而制六合，執搞朴以鞭笞天下，威振四海，南取百粵之地，以為桂林象郡。百粵之君，俛首系頸，委命下吏，乃使蒙恬北筑長城而守藩篱，卻匈奴七百余里。胡人不敢南下而牧馬，士不敢彎弓而報怨。于是廢先王之道，燔百家之言，以愚黔首。墮名城，殺豪俊，收天下之兵，聚之咸陽。銷鋒鍉，鑄以為金人十二，以弱天下之民。然后踐華為城，因河為池，据億丈之高，臨百尺之淵以為固。良將勁弩，守要害之處；信臣精卒，陳利兵而誰何。天下已定，始皇之心，自以為關中之固，金城千里，子孫帝王万世之業也。

始皇既沒，余威振于殊俗。然而陳涉，瓮牖繩樞之子，氓隸之人，而遷徙之徒也。材能不及中人，非有仲尼、墨翟之賢，陶朱、猗頓之富，躡足行伍之閒，俛起阡陌之中，率疲弊之卒，將數百之眾，轉而攻秦。斬木為兵，揭竿為旗，天下云合響應，贏糧而景從。山東豪杰并起，而亡秦族矣。

且夫天下非小弱也，雍州之地，崤函之固，自若也。陳涉之位，非尊于齊、楚、燕、趙、韓、魏、宋、衛、中山之君也；鉏耰棘矜，不敵于鉤戟長鎩也；謫戍之眾，非抗九國之師也；深謀遠慮，行軍用兵之道，非及曩時之士也；然而成敗异變，功業相反也。試使山東之國，与陳涉度長絜大，比權量力，則不可同年而語矣。然秦以區區之地，致万乘之勢，序八州而朝同列，百有余年矣。然后以六合為家，崤函為宮，一夫作難而七廟墮，身死人手，為天下笑者，何也？仁心不施，而攻守之勢异也。

過秦中

秦滅周祀，并海內，兼諸侯，南面稱帝，以四海養。天下之士，斐然向風，若是何也？曰：近古之無王者久矣，周室卑微，五霸既滅，令不行于天下，是以諸侯力政。強凌弱，眾暴寡，兵革不休，士民罷弊。今秦南面而王天下，是上有天子也。即元元之民，冀得安其性命，莫不虛心而仰上。當此之時，專威定功，安危之本，在于此矣。

秦王怀貪鄙之心，行自奮之智，不信功臣，不親士民。廢王道而立私愛，焚文書而酷刑法，先詐力而后仁義，以暴虐為天下始。夫并兼者高詐力，安危者貴順權。推此言之，取与攻守不同術也。秦雖离戰國而王天下，其道不易，其政不改，是其所以取之也，孤獨而有之，故其亡可立而待也。借使秦王論上世之事，并殷周之跡，以制御其政，后雖有淫驕之主，猶未有傾危之患也。故三王之建天下，名號顯美，功業長久。
　　
今秦二世立，天下莫不引領而觀其亡。夫寒者利裋褐，而饑者甘糟糠；天下囂囂，新主之資也，此言勞民之易為仁也。向使二世有庸主之行，而任忠賢，臣主一心，而憂海內之患，縞素而正先帝之過；裂地分民，以封功臣之后；建國立君，以禮天下。虛囹圄而免刑戮，去收孥污穢之罪，使各反其鄉里。發倉廩，散財幣，以振孤獨窮困之士。輕賦少事，以佐百姓之急，約法省刑，以持其后。使天下之人，皆得自新，更節循行，各慎其身。塞万民之望，而以盛德与天下息矣。即四海之內，皆歡然各自安樂其處，惟恐有變。雖有狡害之民，無离上之心，則不軌之臣，無以飾其智，而暴亂之奸弭矣。二世不行此術，而重以無道，坏宗廟，与民更始作阿房之宮，繁刑嚴誅，吏治刻深，賞罰不當，賦斂無度。天下多事，吏不能紀，百姓困窮，而主不收恤。然后奸偽并起，而上下相遁，蒙罪者眾，刑僇相望于道，而天下苦之。自群卿以下，至于眾庶，人怀自危之心，親處窮苦之實，咸不安其位，故易動也。是以陳涉不用湯武之賢，不借公侯之尊，奮于大澤，而天下響應者，其民危也。
　　故先王者，見終始之變，知存亡之由，是以牧之以道，務在安之而已矣。下雖有逆行之臣，必無響應之助。故曰：“安民可与為義，而危民易与為非。”此之謂也。貴為天子，富有四海，身在于戮者，正之非也，是二世之過也。

過秦下

秦兼諸侯山東三十余郡，循津關，据嶮塞，繕甲兵而守之。然陳涉率散亂之眾數百，奮臂大呼，不用弓戟之兵，鉏耰白梃，望屋而食，橫行天下。秦人阻嶮不守，關梁不閉，長戟不刺，強弩不射，楚沛深入，戰于鴻門，曾無藩篱之難。于是山東諸侯并起，豪俊相立，秦使章邯將而東征。章邯因其三軍之眾，要市于外，以謀其二。群臣之不相信，可見于此矣。

子嬰立，遂不悟。借使子嬰有庸主之材，而僅得中佐，山東雖亂，三秦之地可全而有，宗廟之祀宜未絕也。秦地被山帶河以為固，四塞之國也。自繆公以來，至于秦王，二十余君，常為諸侯雄。此豈世賢哉，其勢居然也。且天下嘗同心并力攻秦矣，然困于嶮岨而不能進者，豈勇力智能不足哉，形不利，勢不便。秦雖小邑，伐并大城，得阨塞而守之。諸侯起于匹夫，以利會，非有素王之行也。其交未親，其名未附，名曰亡秦，其實利之也。彼見秦阻之難犯，必退師，案土息民，以待其弊。承解誅罷，以令國君，不患不得意于海內。貴為天子，富有四海，而身為禽者，捄敗非也。
　　
秦王足己而不問，遂過而不變。二世受之，因而不改，暴虐以重禍。子嬰孤立無親，危弱無輔。三主之惑，終身不悟，亡不亦宜乎！當此時也，世非無深謀遠慮知化之士也，然所以不敢盡忠拂過者，秦俗多忌諱之禁也，忠言未卒于口，而身糜沒矣。故使天下之士傾耳而听，重足而立，闔口而不言。是以三主失道，而忠臣不諫，智士不謀也。天下已亂，奸臣不上聞，豈不悲哉！先王知壅蔽之傷國也，故置公、卿、大夫、士，以飾法設刑，而天下治。其強也，禁暴誅亂而天下服；其弱也，五霸征而諸侯從；其削也，內守外附而社稷存。故秦之盛也，繁法嚴刑而天下震。及其衰也，百姓怨而海內叛矣。故周王序得其道，千余載不絕，秦本末并失，故不能長。由是觀之，安危之統，相去遠矣。
　　
鄙諺曰：“前事之不忘，后之師也。”是以君子為國，觀之上古，驗之當世，參之人事。察盛衰之理，審權勢之宜，去就有序，變化因時，故曠日長久，而社稷安矣。

宗首

今或親弟謀為東帝，親兄之子西向而擊，今吳又見告矣。天子春秋鼎盛，行義未過，德澤有加焉，猶尚若此，況莫大諸侯，權勢十此者乎！
　　
然而天下少安者，何也？大國之王，幼在怀衽，漢所置傅相，方握其事。數年之后，諸侯王大抵皆冠，血气方剛。漢之所置傅，歸休而不肯住，漢所置相，稱病而賜罷。彼自丞尉以上，偏置其私人，如此有异淮南、濟北之為耶！此時而乃欲為治安，雖堯舜不能。
　　
黃帝曰：“日中必，操刀必割。”今令此道順而全安甚易，弗肯早為已，乃墮骨肉之屬而抗剄之，豈有异秦之季世乎！夫以天子之位，用天下之力，乘今之時，因天之助，尚憚以危為安，以亂為治。假設陛下居齊桓之處，將不合諸侯匡天下乎！

數宁

臣竊惟事勢，可痛惜者一，可為流涕者二，可為長大息者六。若其它倍理而傷道者，難遍以疏舉。進言者皆曰：“天下已安矣。”臣獨曰：“未安。” 或者曰：“天下已治矣。”臣獨曰：“未治。”恐逆意触死罪，雖然，誠不安，誠不治。故不敢顧身，敢不昧死以聞。夫曰天下安且治者，非至愚無知，固諛者耳，皆非事實，知治亂之体者也。夫抱火措之積薪之下，而寢其上，火未及?，因謂之安，偷安者也。方今之勢，何以异此？夫本末舛逆，首尾橫決，國制搶攘，非有紀也，胡可謂治？陛下何不一令臣得熟數之于前，因陳治安之策，陛下試擇焉。
　　
射獵之娛，与安危之机，孰急也？臣聞之：自禹已下五百歲而湯起，自湯已下五百余年而武王起，故圣王之起，大以五百為紀。自武王已下，過五百歲矣，圣王不起，何慅矣。及秦始皇帝，似是而卒非也，終于無狀。及今天下集于陛下，臣觀寬大知通，竊曰：是以摻亂業，握危勢，若今之賢也，明通以足天紀，又當天宜，請陛下為之矣。然又未也者，又將誰須也？使為治，勞知慮，苦身体，乏馳騁鐘鼓之樂，勿為可也，樂与今同耳。因加以常安，四望無患，因諸侯附親軌道，致忠而信上耳；因上不疑其臣，無族罪，兵革不動，民長保首領耳；因德窮至遠，近者匈奴，遠者四荒，苟人跡之所能及，皆鄉風慕義，樂為臣子耳；因天下富足，資財有余，人及十年之食耳；因民素朴，順而樂從令耳；因官事甚約，獄訟盜賊可令?有耳。大數既得，則天下順治，海內之气，清和咸理，則万生遂茂。晏子曰：“唯以政順乎神為可以益壽。”發子曰：“至治之极，父無死子，兄無死弟，涂無襁褓之葬，各以其順終。谷食之法，固百以是，則至尊之壽，輕百年耳，古者五帝，皆踰百歲。”以此言信之，因生為明帝，沒則為明神，名譽之美，垂無窮耳。禮：祖有功，宗有德，始取天下為功，始治天下為德。因觀成之廟，為天下太宗，承太祖，与天下漢長亡极耳。因卑不疑尊，賤不踰貴，尊卑貴賤，明若白黑，則天下之眾不疑眩耳。因經紀本于天地，政法倚于四時，后世無變故，無易常，襲跡而長久耳。臣竊以為建久安之勢，成長治之業，以承祖廟，以奉六親，至孝也；以宰天下，以治群生，神民咸億，社稷久饗，至仁也；立經陳紀，輕重周得，后可以為万世法，以后雖有愚幼不肖之嗣，猶得蒙業而安，至明也。壽并五帝，澤施至遠，于陛下何損哉！以陛下之明通，因使少知治体者，得佐下風，致此治非有難也，陛下何不一為之？其具可素陳于前，愿幸無忽。臣謹稽之天地，驗之往古，案之當時之務，日夜念此至孰也，雖使禹舜生而為陛下計，無以易此。

藩傷

夫樹國必審相疑之勢，下數被其殃，上數爽其憂，凶饑數動，彼必將有怪者生焉。禍之所罹，豈可豫知？故甚非所以安主上，非所以活大臣者也，甚非所以全愛子者也。
　　
既已令之為藩臣矣，為人臣下矣，而厚其力，重其權，使有驕心而難服從也，何异于善砥鏌?而予射子，自禍必矣。愛之，故使飽粱肉之味，玩金石之聲，臣民之眾，土地之博，足以奉養宿衛其身。然而權力不足以徼幸，勢不足以行逆，故無驕心，無邪行，奉法畏令，听從必順，長生安樂，而無上下相疑之禍。活大臣，全愛子，孰精于此？
　　
且藩國与制力非獨少也。制令：其有子，以國其子；未有子者，建分以須之。子生而立，其身以子，夫將何失？于實無喪，而葆國無患，子孫世世，与漢相須，皆如長沙，可以久矣。所謂生死而肉骨，何以厚此？

藩強

竊跡前事，大抵強者先反。淮陰王楚最強，則最先反；韓王信倚胡，則又反；貫高因趙資，則又反；陳豨兵精強，則又反；彭越用梁，則又反；黥布用淮南，則又反；盧綰國比最弱，則最后反。長沙乃纔二万五千戶耳，力不足以行逆，則功少而最完，埶疏而最忠，全骨肉。時長沙無故者，非獨性异人也，其形勢然矣。
　　
曩令樊、酈、絳、灌据數十城而王，今雖以殘亡可也。令韓信黥布彭越之倫，列為徹侯而居，雖至今存可也。然則天下大計可知已。欲諸王皆忠附，則莫若令如長沙；欲勿令葅醢，則莫若令如樊、酈、絳、灌；欲天下之治安，天子之無憂，莫如眾建諸侯而少其力。力少則易使以義，國小則無邪心。

大都

昔楚靈王問范無宇曰：“我欲大城陳、蔡、葉与不羹，賦車各千乘焉，亦足以當晉矣，又加之以楚，諸侯其來朝乎？”范無宇曰：“不可。臣聞：大都疑國，大臣疑主，亂之媒也；都疑則交爭，臣疑則并令，禍之深者也。今大城陳、蔡、葉与不羹，或不充，不足以威晉。若充之以資財，實之以重祿之臣，是輕本而重末也。臣聞尾大不掉，末大必折，此豈不施威諸侯之心哉？然終為楚國大患者，必此四城也。靈王弗听，果城陳、蔡、葉与不羹，實之以兵車，充之以大臣。是歲也，諸侯果朝。居數年，陳、蔡、葉与不羹，或奉公子棄疾內作難，楚國云亂，王遂死于干溪芊尹申亥之井。為計若此，豈不可痛也哉！悲夫！本細末大，弛必至心。時乎！時乎！可痛惜者此也。
　　
天下之勢，方病大尰，一脛之大几如要，一指之大几如股，惡病也，平居不可屈信，一二指搐，身固無聊也。失今弗治，必為錮疾，后雖有扁鵲，弗能為已。此所以竊為陛下患也。病非徒尰也，又苦?盭。元王之子，帝之從弟也。今之王者，從弟之子也。惠王之子，親兄之子也。今之王者，兄子之子也。親者或無分地，以安天下；疏者或專大權，以偪天子。臣故曰：“非徒病尰也，又苦?盭。”可痛哭者，此病是也。

等齊

諸侯王所在之宮，衛織履蹲夷，以皇帝在所宮法論之。郎中謁者受謁取告，以官皇帝之法予之。事諸侯王或不廉洁平端，以事皇帝之法罪之。曰一用漢法事諸侯王，乃事皇帝也。是則諸侯王乃埒至尊也。然則天子之与諸侯，臣之与下，宜撰然齊等若是乎？
　　
天子之相，號為丞相，黃金之印；諸侯之相，號為丞相，黃金之印，而尊無异等，秩加二千石之上。天子列卿秩二千石，諸侯列卿秩二千石，則臣已同矣。人主登臣而尊，今臣既同，則法惡得不齊？天子衛御，號為大仆，銀印，秩二千石；諸侯之御，號曰大仆，銀印，秩二千石，則御已齊矣。御既已齊，則車飾具惡得不齊？天子親號云太后，諸侯親號云太后；天子妃號曰后，諸侯妃號曰后。然則諸侯何損，而天子何加焉？妻既已同，則夫何以异？天子宮門曰司馬，闌入者為城旦；諸侯宮門曰司馬，闌入者為城旦。殿門俱為殿門，闌入之罪亦俱棄市，宮牆門衛同名，其嚴一等，罪已鈞矣。天子之言曰令，令甲令乙是也；諸侯之言曰令，令儀令言是也。天子卑號皆稱陛下，諸侯卑號皆稱陛下。天子車曰乘輿，諸侯車曰乘輿，乘輿等也。然則所謂主者安居，臣者安在？
　　
人之情不异，面目狀貌同類，貴賤之別，非天根著于形容也。所持以別貴賤明尊卑者，等級、勢力、衣服、號令也。亂且不息，滑曼無紀，天理則同，人事無別。然則所謂臣主者，非有相臨之具，尊卑之經也，特面形而异之耳。近習乎形貌然后能識，則疏遠無所放，眾庶無以期，則下惡能不疑其上？君臣同倫，异等同服，則上惡能不眩其下？孔子曰：“長民者衣服不貳，從容有常，以齊其民，則民德一。”詩云：“彼都人士，狐裘黃裳，行歸于周，万民之望。”孔子曰：“為上可望而知也，為下可類而志也。”則君不疑于其臣，而臣不惑于其君。而此之不行，沐瀆無界，可為長大息者此也。

服疑

衣服疑者，是謂爭先；澤厚疑者，是謂爭賞；權力疑者，是謂爭強；等級無限，是謂爭尊。彼人者，近則冀幸，疑則比爭。是以等級分明，則下不得疑；權力絕尤，則臣無冀志。故天子之于其下也，加五等，已往則以為臣；臣之于下也，加五等，已往則以為仆。仆亦臣禮也。然稱仆不敢稱臣者，尊天子、避嫌疑也。
　　
制服之道，取至适至和以予民，至美至神進之帝。奇服文章，以等上下而差貴賤。是以高下异，則名號异，則權力异，則事勢异，則旗章异，則符瑞异，則禮寵异，則秩祿异，則冠履异，則衣帶异，則環佩异，則車馬异，則妻妾异，則澤厚异，則宮室异，則床席异，則器皿异，則飲食异，則祭祀异，則死喪异。故高則此品周高，下則此品周下。加人者品此臨之，埤人者品此承之。遷則品此者進，絀則品此者損。貴周丰，賤周謙，貴賤有級，服位有等，等級既設，各處其檢，人循其度，擅退則讓，上僭則誅。建法以習之，設官以牧之，是以天下見其服而知貴賤，望其章而知其勢。使人定其心，各著其目，故眾多而天下不眩，傳遠而天下識只。卑尊已著，上下已分，則人倫法矣。于是主之与臣，若日之与星。臣不几可以疑主，賤不几可以冒貴。下不凌等，則上位尊；臣不踰級，則主位安；謹守倫紀，則亂無由生。

益壤

陛下即不為千載之治安，知今之勢，豈過一傳再傳哉。諸侯猶且人恣而不制，豪橫而大強也，至其相与，特以縱橫之約相親耳。漢法令不可得行矣。今淮陽之比大諸侯，懃過黑子之比于面耳，豈足以為楚御哉？而陛下所恃以為藩捍者，以代淮陽耳。代北邊与強匈奴為鄰，懃自完足矣。唯皇太子之所恃者，亦以之二國耳。今淮陽之所有，适足以餌大國耳。方今制在陛下，制國命子，适足以餌大國，豈可謂工哉？
　　
人主之行异布。衣布衣者，飾小行，競小廉，以自托于鄉党邑里。人主者，天下安社稷固不耳。故黃帝者，炎帝之兄也，炎帝無道，黃帝伐之涿鹿之野，血流漂杵，誅炎帝而兼其地，天下乃治。高皇帝瓜分天下，以王功臣，反者如蝟毛而起，高皇帝以為不可，剽去不義諸侯，空其國，擇良日，立諸子洛陽上東門之外，諸子畢王而天下乃安。故大人者，不怵小廉，不牽小行，故立大便以成大功。
　　
今淮南地遠者或數千里，越兩諸侯而縣屬于漢，其苦之甚矣。其欲有卒也，類良有所至逋走而歸諸侯，殆不少矣。此終非可久以為奉地也。陛下豈如蚤便其勢，且令他人守郡，豈如令子。臣之愚計，愿陛下舉淮南之地以益淮陽。梁即有后，割淮陽北邊二三列城与東郡以益梁，即無后患，代可徙而都睢陽。梁起新鄭以北著之河，淮陽包陳以南揵之江，則大諸侯之有异心者破膽而不敢謀。今所恃者，代、淮陽二國耳，皇太子亦恃之。如臣計，梁足以捍齊、趙，淮陽足以禁吳、楚，則陛下高枕而臥，終無山東之憂矣。臣竊以為此二世之利也。若使淮南久縣屬漢，特以資奸人耳，惟陛下幸少留意。

卷第二

權重

諸侯勢足以專制，力足以行逆，雖令冠處女，勿謂無敢。勢不足以專制，力不足以行逆，雖生夏育，有仇讎之怨，猶之無傷也。然天下當今恬然者，遇諸侯之俱少也。后不至數歲，諸侯偕冠，陛下且見之矣。豈不苦哉！力當能為而不為，畜亂宿禍，高拱而不憂，其紛也宜也，甚可謂不知且不仁。
　　
夫秦日夜深惟，苦心竭力，以除六國之憂。今陛下力制天下，頤指如意而，故成六國之禍，難以言知矣。苟身常無意，但為禍未，在所制也。亂媒日長，孰視而不定，万年之后，傳之老母弱子，使曹勃不宁制，可謂仁乎？

五美

海內之勢，如身之使臂，臂之使指，莫不從制。諸侯之君，敢自殺，不敢反，心知必葅醢耳。不敢有异心，輻湊并進，而歸命天子。天子無可以徼幸之權，無起禍召亂之業，雖在細民，且知其安，故天下咸知陛下之明。
　　
割地定制，齊為若干國，趙楚為若干國，制既各有理矣，于是齊悼惠王之子孫王之分地盡而止，趙幽王、楚元王之子孫亦各以次受其祖之分地，燕、吳、淮南他國皆然。其分地眾而子孫少者，建以為國，空而置之，須其子孫生者，舉使君之。諸侯之地，其削頗入漢者，為徙其侯國及封其子孫于彼也，所以數償之。故一寸之地，一人之眾，天子無所利焉，誠以定治而已，故天下咸知陛下之廉。
　
地制一定，宗室子孫，慮莫不王。制定之后，下無背叛之心，上無誅伐之志，上下歡親，諸侯順附，故天下咸知陛下之仁。
　　
地制一定，則帝道還明，而臣心還正，法立而不犯，令行而不逆；貫高利几之謀不生，机奇啟章之計不萌。細民鄉善，大臣效順，上使然也，故天下咸知陛下之義。
　　
地制一定，臥赤子天下之上而安，待遺腹，朝委裘，而天下不亂，社稷長安，宗廟久尊，傳之后世，不知其所窮。故當時大治，后世誦圣，一動而五美附，陛下誰憚而久不為此？五美。

制不定

炎帝者，黃帝同父母弟也，各有天下之半。黃帝行道，而炎帝不听，故戰涿鹿之野，血流漂杵。夫地制不得，自黃帝而以困。
　　
以高皇帝之明圣威武也，既撫天下，即天子之位，而大臣為逆者乃几十發。以帝之勢，身勞于兵閒，紛然几無天下者數矣。淮陰侯、韓王信、陳豨、彭越、黥布及盧綰皆功臣也，所嘗愛信也，所愛化而為仇，所信反而為寇，可不怪也。地里蚤定，豈有此變？
　　
陛下即位以來，濟北一反，淮南為逆，今吳又見告，皆其薄者也。莫大諸侯，澹然而未有故者，天下非有固安之術也，特賴其尚幼偷猥之數也。且异姓負強而動者，漢已幸而胜之矣，又不易其所以然，同姓襲是跡而處，骨肉相動，又既有征矣。其勢盡又复然，殃禍之變，未知所移，長此安窮？明帝尚不能以安，后世柰何！
　　
屠牛坦一朝解十二牛，而芒刃不頓者，所排擊所剝割皆象理也。然至髖髀之所，非斤則斧矣。仁義恩厚，此人主之芒刃也；權勢法制，此人主之斤斧也。勢已定權已足矣，乃以仁義恩厚因而澤之，故德布而天下有慕志。今諸侯王皆眾髖髀也，釋斤斧之制，而欲嬰以芒刃，臣以為刃不折則缺耳，胡不用之淮南濟北，勢不可也。

審微

善不可謂小而無益，不善不可謂小而無傷，非以小善為一足以利天下，小不善為一足以亂國家也。當夫輕始而傲微，則其流必至于大亂也，是故子民者謹焉。
　　
彼人也，登高則望，臨深則窺，人之性，非窺且望也，勢使然也。夫事有逐奸，勢有召禍。老曰：“為之于未有，治之于未亂。”管仲曰：“備患于未形”，上也。語曰：“焰焰弗滅，炎炎柰何，萌芽不伐，且折斧柯。”智禁于微，次也。事之适亂，如地形之惑人也，机漸而往，俄而東西易面，人不自知也。故墨子見衢路而哭之，悲一跬而繆千里也。
　　
昔者衛侯朝于周，周行問其名，曰：“衛侯辟強。”周行還之曰：“啟強、辟強，天子之號也，諸侯弗得用。”衛侯更其名曰毀，然后受之。故善守上下之分者，雖空名弗使踰焉。
　　
古者周禮，天子葬用隧，諸侯縣下。周襄王出逃伯斗，晉文公率師誅賊，定周國之亂，复襄王之位。于是襄王賞以南陽之地，文公辭南陽，即死得以隧下，襄王弗听，曰：“周國雖微，未之或代也。天子用隧，伯父用隧，是二天子也。以地為少，余請益之。”文公乃退。
　　
禮，天子之樂，宮縣；諸侯之樂，軒縣；大夫直縣；士有琴瑟。叔孫于奚者，衛之大夫也。曲縣者，衛君之樂体也。繁纓者，君之駕飾也。齊人攻衛，叔孫于奚率師逆之，大敗齊師，衛于是賞以溫。叔孫于奚辭溫，而請曲縣繁纓以朝，衛君許之。孔子聞之曰：“惜乎！不如多与之邑。夫樂者，所以載國；國者，所以載君。彼樂亡而禮從之，禮亡而政從之，政亡而國從之，國亡而君從之。惜乎！不如多予之邑。”
　　
宓子治亶父，于是齊人攻魯，道亶父。始父老請曰：“麥已熟矣，今迫齊寇，民人出自艾傅郭者，歸可以益食，且不資寇。”三請，宓子弗听，俄而麥畢資乎齊寇。季孫聞之，怒，使人讓宓子曰：“豈不可哀哉！民乎，寒耕熱耘，曾弗得食也。弗知猶可，聞或以告，而夫子弗听。”宓子蹴然曰：“今年無麥，明年可樹，令不耕者得獲，是樂有寇也。且一歲之麥，于魯不加強，喪之不加弱。令民有自取之心，其創必數年不息。”季孫聞之，慚，曰：“使穴可入，吾豈忍見宓子哉！”
　　
故明者之感奸由也蚤，其除亂謀也遠，故邪不前達。

階級

人主之尊，辟無异堂陛。陛九級者，堂高大几六尺矣。若堂無陛級者，堂高殆不過尺矣。天子如堂，群臣如陛，眾庶如地，此其辟也。故堂之上，廉遠地則堂高，近地則堂卑。高者難攀，卑者易陵，理勢然也。故古者圣王制為列等，內有公卿大夫士，外有公侯伯子男，然后有官師小吏，施及庶人，等級分明，而天子加焉，故其尊不可及也。
　　
鄙諺曰：“欲投鼠而忌器”，此善喻也。鼠近于器，尚憚而弗投，恐傷器也，況乎貴大臣之近于主上乎。廉丑禮節，以治君子，故有賜死而無戮辱，是以系、縛、榜、笞、髡、刖、黥、劓之罪，不及士大夫，以其离主上不遠也。禮：不敢齒君之路馬，蹴其芻者有罪，見君之几杖則起，遭君之乘輿則下，入正門則趨。君之寵臣，雖或有過，刑戮不加其身，尊君之勢也，此則所以為主上豫遠不敬也，所以体貌群臣而厲其節也。今自王侯三公之貴，皆天子之改容而禮也，古天子之所謂伯父伯舅也，今与眾庶徒隸同黥劓髡刖笞傌棄市之法，然則堂下不亡陛乎？被戮辱者不太迫乎？廉恥不行也，大臣無乃握重權大官，而有徒隸無恥之心乎？夫望夷之事，二世見當以重法者，投鼠而不忌器之習也。
　　
臣聞之曰：“履雖鮮，弗以加枕；冠雖弊，弗以苴履。”夫嘗以在貴寵之位，天子改容而嘗体貌之矣，吏民嘗俯伏以敬畏之矣，今而有過，令廢之可也，退之可也，賜之死可也。若夫束縛之，系紲之，輸之司空，編之徒官。司寇牢正徒長小吏罵詈而榜笞之，殆非所以令眾庶見也。夫卑賤者習知尊貴者之事，一旦吾亦乃可以加也，非所以習天下也，非尊尊貴貴之化也。夫天子之所嘗敬，眾庶之所嘗寵，死而死爾，賤人安宜得此而頓辱之哉。
　　
豫讓事中行之君，智伯伐中行，滅之，豫讓移事智伯。及趙滅智伯，豫讓舋面變容，吸炭變聲，必報襄子，五起而弗中，襄子一夕而五易臥。人問豫讓，讓曰：“中行眾人畜我，我故眾人事之；智伯國士遇我，故為之國士用。”故此一豫讓也，反君事讎，行若狗彘，已而折節致忠，行出乎烈士，人主使然也。故人主遇其大臣，如遇犬馬，彼將犬馬自為也；如遇官徒，彼將官徒自為也。頑頓無恥，奊苟無節，廉恥不立，則且不自好，則苟若而可，見利則趨，見便則奪。主上有敗，困而攬之矣；主上有患，則吾苟免而已，立而觀之耳。有便吾身者，則欺賣而利之耳，人主將何便于此！群下至眾，而主至少也，所托財器職業者，率于群下也，但無恥，但苟安，則主最病。
　　
故古者禮不及庶人，刑不至君子，所以厲寵臣之節也。古者大臣，有坐不廉而廢者，不謂曰不廉，曰簠簋不飾；坐污穢男女無別者，不謂污穢，曰帷簿不修；坐罷軟不胜任者，不謂罷軟，曰下官不職。故貴大臣定有其罪矣，猶未斥然正以呼之也，尚遷就而為之諱也。故其在大譴大訶之域者，聞譴訶則白冠犛纓，盤水加劍，造清室而請其罪爾。上弗使執縛系引而行也。其中罪者，聞命而自弛，上不使人頸盭而加也。其有大罪者，聞命則北面再拜，跪而自裁，上不使人捽抑而刑也。曰子大夫自有過耳，吾遇子有禮矣。遇之有禮，故群臣自喜。厲以廉恥，故人務節行。上設廉恥禮義以遇其臣，而群臣不以節行而報其上者，即非人類也。
　　
故化成俗定，則為人臣者，主爾忘身，國爾忘家，公爾忘私。利不苟就，害不苟去，唯義所在，主上之化也。故父兄之臣，誠死宗廟；法度之臣，誠死社稷；輔翼之臣，誠死君上；守衛捍敵之臣，誠死城廓封境。故曰圣人有金城者，比物此志也。彼且為我死，故吾得与之俱生；彼且為我亡，故吾得与之俱存。夫將為我危，故吾得与之皆安。顧行而忘利，守節而服義，故可以托不御之權，可以托五尺之孤，此厲廉恥行禮義之所致也。主上何喪焉？此之不為，而顧彼之行，故曰可為長大息者也。

卷第三

俗激

大臣之俗，特以牘書不報，小期會不答耳，以為大故，不可矣。天下之大指舉之，而激俗流失，世坏敗矣，因恬弗知怪，大故也。如刀筆之吏，務在筐箱，而不知大体，陛下又弗自憂，故如此哉。
　　
夫邪俗日長，民相然席于無廉丑，行義非循也，豈為人子背其父，為人臣因忠于君哉？豈為人弟欺其兄，為人下因信其上哉？陛下雖有權柄事業，將何寄之？管子曰：“四維：一曰禮，二曰義，三曰廉，四曰丑。四維不張，國乃滅亡。”使管子愚無識人也，則可；使管子而少知治体，則是豈不可為寒心？今世以侈靡相競，而上無制度，棄禮義，捐廉丑日甚，可謂月异而歲不同矣。逐利乎否耳，慮非顧行也。今其甚者，剄大父矣，賊大母矣，踝嫗矣，刺兄矣。盜者慮探柱下之金，掇寢戶之帘，攓兩廟之器，白晝大都之中，剽吏而奪之金。矯偽者出几拾万石粟，賦六百余万錢，乘傳而行諸侯，此其無行義之尤至者已。其余猖蹶而趨之者，乃豕羊驅而往，是類管子謂四維不張者与，竊為陛下惜之。
　　
以臣之意，吏慮不動于耳目，以為是時适然耳。夫移風易俗，使天下移心而向道，類非俗吏之所能為也，陛下又不自憂，竊為陛下惜之。夫立君臣，等上下，使父子有禮，六親有紀，此非天之所為，人之所設也。夫人之所設，弗為不立，不植則僵，不循則坏。秦滅，四維不張，故君臣乖而相攘，上下亂僭而無差，父子六親殃僇而失其宜，奸人并起，万民离畔，凡十三歲而社稷為墟。今四維猶未備也，故奸人冀幸，而眾下疑惑矣。豈如今定經制，令主主臣臣，上下有差，父子六親，各得其宜，奸人無所冀幸，群眾信上，而不疑惑哉。此業一定，世世常安，而后有所持循矣。若夫經制不定，是猶渡江河無維楫，中流而遇風波也，船必覆矣。悲夫！備不豫具之也，可不察乎！

時變

秦國失理，天下大敗，眾揜寡，知欺愚，勇劫懼，壯凌衰，攻擊奪者為賢，貴人善突盜者為忻，諸侯設諂而相飭，設輹而相紹者為知，天下亂至矣。是以大賢起之，威振海內，德從天下，曩之為秦者，今轉而為漢矣。
　　
今者何如？進取之時去矣，并兼之勢過矣，胡以孝弟循順為？善書而為吏耳，胡以行義禮節為？家富而出官耳，驕恥偏而為吏祭尊，黥劓者攘臂而為政，行惟狗彘也，苟家富財足，隱机盱視而為天子耳。唯告罪昆弟，欺突伯父，逆于父母乎？然錢財多也，衣服循也，車馬嚴也，走犬良也，矯誣而家美，盜賊而財多，何傷？欲交，吾擇貴寵者而交之；欲勢，擇吏權者而使之。取婦嫁子，非有權勢，吾不与婚姻，非貴有戚，不与兄弟，非富大家，不与出入，因何也？今俗侈靡，以出相驕，出倫踰等，以富過其事相競。今世貴空爵而賤良，俗靡而尊奸富。民不為奸而貧，為里罵；廉吏釋官，而歸為邑笑；居官敢行奸而富，為賢吏；家處者犯法為利，為材士。故兄勸其弟，父勸其子，則俗之邪至于此矣。
　　
商君違禮義，棄倫理，并心于進取，行之二歲，秦俗日敗。秦人有子，家富子壯則出分，家貧子壯則出贅。假父耰鉏杖彗耳，慮有德色矣；母取瓢碗箕帚，慮立誶語。抱哺其子，与公并踞。婦姑不相說，則反唇而睨。其慈子嗜利，而輕簡父母也，念罪非有倫理也，其不同禽獸懃焉耳。然猶并心而赴時者，曰功成而敗義耳。蹶六國，兼天下，求得矣，然不知反廉恥之節，仁義之厚，信并兼之法，遂進取之業，凡十三歲而社稷為墟，不知守成之數，得之之術也。悲夫！

瑰瑋

天下有瑰政于此，予民而民愈貧，衣民而民愈寒，使民樂而民愈苦，使民知而民愈不知避縣网，甚可瑰也。今有瑋術于此，奪民而民益富也，不衣民而民益暖，苦民而民益樂，使民愈愚而民愈不罹縣网。陛下無意少听其數乎？
　　
夫雕文刻鏤，周用之物繁多，纖微苦窳之器，日變而起，民棄完堅，而務雕鏤纖巧，以相競高。作之宜一日，今十日不輕能成；用一歲，今半歲而弊。作之費日挾巧，用之易弊。不耕而多食農人之食，是天下之所以困貧而不足也。故以末予民，民大貧；以本予民，民大富。
　　
黼黻文繡纂組害女工，且夫百人作之，不能衣一人，方且万里，不輕能具，天下之力，勢安得不寒？世以俗侈相耀，人慕其所不如，悚迫于俗愿，其所未至，以相競高，而上非有制度也。今雖刑余鬻妾下賤，衣服得過諸侯，擬天子，是使天下公得冒主，而夫人務侈也。冒主務侈，則天下寒而衣服不足矣。故以文繡衣民，而民愈寒，以褫民，民必暖，而有余布帛之饒矣。
　　
夫奇巧末技商販游食之民，形佚樂而心縣愆，志苟得而行淫侈，則用不足而蓄積少矣。即遇凶旱，必先困窮迫身，則苦饑甚焉。今驅民而歸之農，皆著于本，則天下各食于力，末技游食之民，轉而緣南畝，則民安性勸業，而無縣愆之心，無苟得之志，行恭儉蓄積，而人樂其所矣，故曰苦民而民益樂也。
　　
世淫侈矣，飾知巧以相詐利者為知士，敢犯法禁昧大奸者為識理，故邪人務而日起，奸詐繁而不可止，罪人積下眾多而無時已。君臣相冒，上下無辨，此生于無制度也。今去淫侈之俗，行節儉之術，使車輿有度，衣服器械各有制數。制數已定，故君臣絕尢，而上下分明矣。擅退則讓，上僭者誅，故淫侈不得生，知巧詐謀無為起，奸邪盜賊自為止，則民离罪遠矣。知巧詐謀不起，所謂愚，故曰使愚而民愈不罹縣网。

孽產子

民賣產子，得為之繡衣編經履偏諸緣，入之閒中，是古者天子后之服也，后之所以廟而不以燕也，而眾庶得以衣棄妾。白縠之表，薄紈之里，緁以偏諸，美者黼繡，是古者天子之服也，今富人大賈召客者得以被牆。古者以天下奉一帝一后而節适，今富人大賈屋壁得為帝服，賈婦优倡下賤產子得為后飾，然而天下不屈者，殆未有也。且帝之身，自衣皁綈，而靡賈侈貴，牆得被繡，后以緣其領，孽妾以緣其履，此臣之所謂踳也。
　　
且試觀事理夫百人作之，不能衣一人也，欲天下之無寒，胡可得也？一人耕之，十人聚而食之，欲天下之無饑，胡可得也？饑寒切于民之肌膚，欲其無為奸邪盜賊，不可得也。國已素屈矣，奸邪盜賊特須時爾，歲适不為，如云而起耳。若夫不為見室滿，胡可胜撫也？夫錞此而有安上者，殆未有也。
　　
今也平居則無茈施，不敬而素寬，有故必困。然而獻計者類曰：“無動為大耳。”夫無動而可以振天下之敗者，何等也？曰為大，治，可也；若為大，亂，豈若其小？悲夫！俗至不敬也，至無等也，至冒其上也，進計者猶曰無為，可為長大息者此也。

銅布

銅布于下，為天下菑，何以言之？銅布于下，則民鑄錢者，大抵必雜石鈆鐵焉，黥罪日繁，此一禍也。銅布于下，偽錢無止，錢用不信，民愈相疑，此二禍也。銅布于下，采銅者棄其田疇，家鑄者損其農事，谷不為則鄰于饑，此三禍也。故不禁鑄錢，則錢常亂，黥罪日積，是陷阱也。且農事不為，有疑為菑，故民鑄錢，不可不禁。上禁鑄錢，必以死罪。鑄錢者禁則錢必還重，錢重則盜鑄錢者起，則死罪又复積矣，銅使之然也。故銅布于下，其禍博矣。
　　
今博禍可除，七福可致。何謂七福？上收銅，勿令布下，則民不鑄錢，黥罪不積，一。銅不布下，則偽錢不繁，民不相疑，二。銅不布下，不得采銅，不得鑄錢，則民反耕田矣，三。銅不布下，畢歸于上，上挾銅積以御輕重，錢輕則以術斂之，錢重則以術散之，則錢必治，貨物必平矣，四。挾銅之積，以鑄兵器，以假貴臣，小大多少，各有制度，以別貴賤，以差上下，則等級明矣，五。挾銅之積，以臨万貨，以調盈虛，以收倍羡，則官必富，而末民困矣，六。挾銅之積，制吾棄財，以与匈奴逐爭其民，則敵必坏矣。此謂之七福。
　　
故善為天下者，因禍而為福，轉敗而為功，今顧退七福而行博禍，可為長大息者，此其一也。

壹通

所謂建武關函谷臨晉關者，大抵為備山東諸侯也。天子之制在陛下，今大諸侯多其力，因建關而備之，若秦時之備六國也。豈若定地勢，使無可備之患。因行兼愛無私之道，罷關一通，天下無以區區獨有關中者，所為禁游宦諸侯及無得出馬關者，豈不曰諸侯得眾則權益重，其國眾車騎則力益多，故明為之法，無資諸侯。于臣之計，疏山東，孽諸侯，不令似一家者，其精于此矣。豈若一定地制，令諸侯之民，人騎二馬，不足以為患，益以万夫，不足以為害。今不定大理，數起禁，不服人心，害兼覆之義，不便。
　　
天子都長安，而以淮南東南邊為奉地，彌道數千，不輕致輸，郡或乃越諸侯，而有免侯之地，于遠方調均發征，又且必同。大國包小國為境，小國闊大國而為都，小大駁躒，遠近無衰，天子諸侯封畔之無經也，至無狀也，以藩國資強敵，以列侯餌篡夫，至不得也。陛下奈何久不正此？

屬遠

古者天子地方千里，中之而為都，輸將繇使，其遠者不在五百里而至。公侯地百里，中之而為都，輸將繇使遠者不在五十里而至。輸將者不苦其勞，繇使者不傷其費，故遠方人安其居，士民皆有驩樂其上，此天下之所以長久也。
　　
及秦而不然，秦不能分尺寸之地，欲盡自有之耳。輸將起海上而來，一錢之賦耳，十錢之費，弗輕能致也，上之所得者甚少，而民毒苦之甚深，故陳胜一動，而天下不振。
　　
今漢越兩諸侯之中分，而乃以廬江之為奉地，雖秦之遠邊，過此不遠矣。令此不輸將不奉主，非奉地義也，尚安用此而久縣其心哉？若令此如奉地之義，是复秦之跡也，竊以為不便。夫淮南窳民貧鄉也，繇使長安者，自悉以補，行中道而衣行胜已羸弊矣，強提荷弊衣而至，慮非假貸自詣，非有以所聞也。履蹻不數易，不足以至，錢用之費稱此，苦甚。竊以所聞，縣令丞相歸休者，慮非甚強也，不見得從者。夫行數千里，絕諸侯之地，而縣屬漢，其勢終不可久。漢往者，家號泣而送之；其來繇使者，家號泣而遣之，俱不相欲也。甚苦屬漢而欲王，類至甚也，逋遁而歸諸侯者，類不少矣。陛下不如蚤定，毋以資奸人。

親疏危亂

陛下有所不為矣，臣將不敢不畢陳事制。假令天下如曩也，淮陰侯尚王楚，黥布王淮南，彭越王梁，韓信王韓，張敖王趙，貫高為相，盧綰王燕，陳豨在代，令六七諸公皆無恙，案其國而居。當是時，陛下即天子之位，試能自安乎哉？臣有以知陛下之不能也。天下殽亂，高皇帝与諸侯并肩而起，非有側室之勢，以豫席之也，諸侯率幸者乃得為中涓，其次僅得為舍人。高皇帝南面稱帝，諸公皆為臣，材之不逮，至遠也。高皇帝五年即天子之位，割膏腴之地，以王有功之臣，多者百余城，少者乃三四十縣，德至渥也。然其后十年之間，反者九起，几無天下者五六。陛下之与諸公也，非親角材而臣之也，又非身封王之也，自高皇帝不能以是一歲為安，陛下獨安能以是自安也？
　　
然尚有可諉者，曰疏。臣請試言其親者。假令悼惠王王齊，元王王楚，中山王王趙，幽王王淮陽，共王王梁，靈王王燕，厲王王淮南，六七貴人皆無恙，各案其國而居。當是時，陛下即天子之位，能為治乎？臣又竊知陛下之不能也。諸侯王雖名為人臣，實皆有布衣昆弟之心，慮無不宰制而天子自為者。擅爵人，赦死罪，甚者或戴黃屋。漢法非立，漢令非行也。雖离道如淮南王者，令之安肯听？召之焉可致？幸而至，法安可得尚？動一親戚，天下環視而起，天下安可得制也？陛下之臣，雖有悍如馮敬者，乃啟其口，匕首已陷于胸矣。陛下雖賢，誰与領此？故疏必危，親必亂。（陛下之因今以為治安，柰何知其必且危亂也！然且吟 (齒休)而堅控守之，為何如制以(絲靡)相懸。）

憂民

王者之法，民三年耕而余一年之食，九年而余三年之食，三十歲而民有十年之蓄。故禹水九年，湯旱七年，甚也，野無青草，而民無饑色，道無乞人，歲复之后，猶禁陳耕。古之為天下，誠有具也。王者之法，國無九年之蓄，謂之不足；無六年之蓄，謂之急；無三年之蓄，曰國非其國也。
　　
今漢興三十年矣，而天下愈屈，食至寡也，陛下不省邪？未獲年，富人不貸，貧民且饑，天時不收，請賣爵鬻子，既或聞耳。曩頃不雨，令人寒心，壹雨爾，慮若更生。天下無蓄，若此甚极也。其在王法謂之何？必須困至乃慮，窮至乃圖，不亦晚乎！
　　
然則所謂國無人者，何謂也？有天下而欲其安者，豈不在于陛下者哉。上弗自憂，將以誰偷？五歲小康，十歲一凶，三十歲而一大康，蓋曰大數也。即不幸有方二三千里之旱，天下何以相救，卒然邊境有數十万之眾，聚天下將何以饋之矣？兵旱相承，民填溝壑，剽盜攻擊者，興繼而起，中國失救，外敵必駭，一日而及，此之必然。且用事之人，未必此省，為人上弗自憂，魄然事困，乃惊而督下，曰：“此天也，可柰何？”事既無如之何及。方今始秋時，可善為。陛下少閒，可使臣從丞相御史計之。

解縣

天下之勢，方倒縣，竊愿陛下省之也。凡天子者，天下之首也，何也？上也。蠻夷者，天下之足也，何也？下也。蠻夷征令，是主上之操也，天子共貢，是臣下之禮也。足反居上，首顧居下，是倒縣之勢也。天下倒縣，莫之能解，猶為國有人乎？
　　
非特倒縣而已也，又類躄且病痱。夫躄者一面病，痱者一方痛。今西郡北郡，雖有長爵，不輕得复，五尺已上，不輕得息，苦甚矣。中地左戍，延行數千里，糧食饋饟，至難也。斥候者望烽燧而不敢臥，將吏戍者，或介胄而睡，而匈奴欺侮侵掠，未知息時，于焉望信威廣德，難。臣故曰：“一方病矣，醫能治之。”而上弗肯使也。天下倒縣甚苦矣，竊為陛下惜之。
　　
進諫者類以為是，困不可解也，無具甚矣。陛下肯幸听臣之計，請陛下舉中國之禍，而從之匈奴。中國乘其歲而富強，匈奴伏其辜而殘亡，系單于之頸而制其命，伏中行說而笞其背，舉匈奴之眾，唯上之令。陛下威憚大信，德義廣遠，据天下而必固，稱高號誠所宜，俛視中國，遠望四夷，莫不如志矣。然后退齋三日，以報高廟，令天下無愚智男女皆曰：“皇帝果大圣也。”胡忍以陛下之明，承天下之資，而久為戎人欺傲，若此可謂國無人矣。

威不信

古之正義，東西南北，苟舟車之所達，人跡之所至，莫不率服，而后云天子。德厚焉，澤湛焉，而后稱帝。又加美焉，而后稱皇。今稱號甚美，而實不出長城，彼非特不服也，又大不敬。邊長不宁，中長不靜，譬如伏虎，見便必動，將何時已！昔高帝起布衣而服九州，今陛下杖九州而不行于匈奴，竊為陛下不足。且事勢有甚逆者焉，天子者，天下之首也，何也？上也。蠻夷者，天下之足也，何也？下也。蠻夷征令，是主上之操也；天子共貢，是臣下之禮也。足反居上，首顧居下，是倒植之勢也。天下之勢倒植矣，莫之能理，猶為國有人乎？德可遠施，威可遠加，舟車所至，可使如志，而特捫然數百里而威令不信，可為流涕者此也。

卷第四

匈奴

竊料匈奴控弦大率六万騎，五口而出介卒一人，五六三十，此即戶口三十万耳，未及漢千石大縣也。而敢歲言侵盜，屢欲亢禮，妨害帝義，甚非道也。陛下何不使能者一試理此，將為陛下以耀蟬之術振之。為此立一官，置一吏，以主匈奴，誠能此者，雖以千石居之可也。陛下肯听其事計，令中國日治，匈奴日危，大國大富，匈奴适亡。吒犬馬行，理勢然也。將必以匈奴之眾，為漢臣民，制之令千家而為一國，列處之塞外，自隴西延至遼東，各有分地以衛邊，使備月氏灌窳之變，皆屬之直郡，然后罷戎休邊，民天下之兵。帝之威德，內行外信，四方悅服，則愚臣之志快矣。不然，帝威不遂，心与嘿嘿。竊聞匈奴當今遂羸，此其示武昧利之時也。而隆義渠東胡諸國，又頗來降。以臣之愚，匈奴且動，疑將一材而出奇，厚贄以責，漢不大興不已，旁午走急，數十万之眾，積于北方，天下安得食而饋之？臨事而重困，則難為工矣，陛下何不蚤圖。
　　
建國者曰：“匈奴不敬，辭言不順，負其眾庶，時為寇盜，撓邊境，扰中國，數行不義，為我狡猾，為此柰何？”對曰：“臣聞強國戰智，王者戰義，帝者戰德。故湯祝网而漢陰降，舜舞干羽而南蠻服。今漢帝中國也，宜以厚德怀服四夷，舉明義博示遠方，則舟車之所至，人力之所及，莫不為畜，又孰敢紛然不承帝意？”
　　
臣為陛下建三表，設五餌，以此与單于爭其民，則下匈奴猶振槁也。夫無道之人，何宜敢捍此其久，陛下肯幸用臣之計，臣且以事勢諭天子之言，使匈奴大眾之信陛下也，為通言耳，必行而弗易。夢中許人，覺且不背其信，陛下已諾，若日出之灼灼。故聞君一言，雖有微遠，其志不疑，仇讎之人，其心不殆，若此則信諭矣，所圖莫不行矣。一表。臣又且以事勢諭陛下之愛，令匈奴之自視也，苟胡面而戎狀者，其自以為見愛于天子也，猶弱子之慈母也，若此則愛諭矣。一表。臣又且諭陛下之好，令胡人之自視也，苟其技之所長与其所工，一可以當天子之意，若此則好諭矣。一表。愛人之狀，好人之技，人道，信為大操，帝義也。愛好有實，已諾可期，十死一生，彼必將至，此謂三表。
　　
凡賞于國者，此不可以均。賞均則國窾，而賞薄不足以動人。故善賞者踔之，駁轢之，從而時厚之，令視之足見也，誦之足語也，乃可傾一國之心。陛下幸听臣之計，則臣有余財。匈奴之來者，家長已上，固必衣繡，家少者必衣文錦，將為銀車五乘，大雕畫之，駕四馬，載綠蓋，從數騎，御驂乘。且雖單于之出入也，不輕都此矣。令匈奴降者，時時得此而賜之耳。一國聞之者見之者，希心而相告，人人冀幸，以為吾至亦可以得此，將以坏其目。一餌。匈奴之使至者，若大降者也，大眾之所聚也，上必有所召賜食焉。飯物故四五盛，美胾膹炙，肉具醯醢。方數尺于前，令一人坐此，胡人欲觀者，固百數在旁，得賜者之喜也，且笑且飯，味皆所嗜而所未嘗得也。令來者時時得此而饗之耳，一國聞之者見之者，垂涎而相告，人悇憛其所自，以吾至亦將得此，將以此坏其口。一餌。降者之杰也，若使者至也，上必使人有所召客焉。令得召其知識，胡人之欲觀者勿禁。令婦人傅白墨黑，繡衣而侍其堂者二三十人，或薄或揜，為其胡戲，以相飯。上使樂府幸假之但樂，吹簫鼓□，倒挈面者更進，舞者蹈者時作。少閒擊鼓，舞其偶人昔時乃為戎樂攜手胥強上客之，后婦人先后扶侍之者固十余人，使降者時或得此而樂之耳。一國聞之者見之者，希盱相告，人人忣忣，唯恐其后來至也，將以此坏其耳。一餌。凡降者，陛下之所召幸，若所以約致也，陛下必時有所富，必令此有高堂邃宇，善廚處，大囷京，廄有編馬，庫有陣車，奴婢諸嬰儿畜生具，令此時大具，召胡客，饗胡使，上幸令官助之，具假之樂。令此其居處樂虞囷京之畜，皆過其故。王慮出其單于，或時時賜此而為家耳。匈奴一國傾心而冀，人人忣忣，唯恐其后來至也，將以此坏其腹。一餌。于來降者，上必時時而有所召幸拊循，而后得入官。夫胡大人難親也，若上于胡嬰儿及貴人子好可愛者，上必召幸大數十人，為此繡衣好閒，且出則從，居則更侍。上即饗胡人也，大觳抵也，客胡使也，力士武士固近侍傍，胡嬰儿得近侍側，胡貴人更進得佐酒前，上乃幸自御此薄，使付酒錢，時人偶之。為閒則出繡衣具帶服賓余，時以賜之。上即幸拊胡嬰儿，搗遒之，戲弄之，乃授炙，幸自啖之，出好衣閒，且自為贛之。上起胡嬰儿，或前或后。胡貴人既得奉酒，出則服衣佩綬，貴人而立于前，令數人得此而居耳。一國聞者見者，希盱而欲，人人忣忣，惟恐其后來至也。將以此坏其心。一餌。故牽其耳，牽其目，牽其口，牽其腹，四者已牽，又引其心，安得不來下胡抑抎也。此謂五餌。
　　
若夫大變之應，大約以權決塞因宜而行，不可豫形，尊翁主，重相室，多其長吏，眾門大夫皆謀士也，必足之財，且用吾人，且用其尊，觀其限，窺其謀，中外符節，适(絲冓)拘也。夫或人且安得久悍若此？故三表已諭，五餌既明，則匈奴之中乖而相疑矣。使單于寢不聊寐，食不甘口，揮劍挾弓，而蹲穹廬之隅，左視右視，以為盡仇也。彼其群臣，雖欲毋走，若虎在后，眾欲無來，恐或軒之，此謂勢然。其貴人之見單于，猶迕虎狼也，其南面而歸漢也，猶弱子之慕慈母也。其眾之見將吏，猶噩迕仇讎也，南鄉而欲走漢，猶水流下也。將使單于無臣之使，無民之守，夫惡得不系頸頓顙請歸陛下之義哉？此謂戰德。
　　
彼匈奴見略，且引眾而遠去，連此有數。夫關市者固匈奴所犯滑而深求也，愿上遣使厚与之和，以不得已，許之大市。使者反，因于要險之所多為鑿開，眾而延之，關吏卒使足以自守。大每一關，屠沽者、賣飯食者、美臛炙膹者，每物各一二百人，則胡人著于長城下矣。是王將強北之必攻其王矣。以匈奴之饑，飯羹啖膹炙，(口軍)多飲酒，此則亡竭可立待也。賜大而愈饑，多財而愈困，漢者所希心而慕也，則匈奴貴人以其千人至者，顯其二三，以其万人至者，顯其十余人。夫顯榮者，招民之机也。故遠期五歲，近期三年之內，匈奴亡矣。此謂德胜。
　　
或曰：“建三表，明五餌，盛資翁主，禽敵國而后止，費至多也，惡得財用而足之？”對曰：“請無敢費御府銖金尺帛，然而臣有余資。”問曰： “何以？”對曰：“國有二族，方亂天下，甚于匈奴之為邊患也。使上下踳逆，天下窾貧，盜賊罪人蓄積無已，此二族為祟也。上去二族，弗使亂國，天下治富矣。臣賜二族，使祟匈奴，過足言者。”
　　
或曰：“天子下臨，人民悹之。”曰：“苟或非天子民，尚豈天子也。詩曰：‘普天之下，莫非王土。率土之濱，莫非王臣。’王者天子也，苟舟車之所至，人跡之所及，雖蠻夷戎狄，孰非天子之所哉？而慉渠頗率天子之民，以不听天子，則慉渠大罪也。今天子自為怀其民，天子之理也，豈下臨人之民哉？

勢卑

匈奴侵甚侮甚，遇天子至不敬也，為天下患至無已也。以漢而歲致金絮繒彩，是入貢職于蠻夷也，顧為戎人諸侯也，勢既卑辱，而禍且不息，長此何窮？陛下胡忍以帝皇之號，特居此？
　　
臣竊料匈奴之眾，不過漢一千石大縣。以天下之大，而困于一縣之小，甚竊為執事羞之。陛下有意，胡不使臣一試理此？夫胡人于古小諸侯之所銍權而服也，奚宜敢悍若此？以臣為屬國之官，以主匈奴，因幸行臣之計，半歲之內，休屠飯失其口矣。少假之閒，休屠系頸以草，膝行頓顙，請歸陛下之義，唯上財幸，而后复罷屬國之官。臣賜歸伏田廬，不复洿末廷，則忠臣之志快矣。今不獦猛獸而獦田彘，不搏反寇而搏蓄菟。所獦得毋小，所搏得毋不急乎？玩細虞，不圖大患，非所以為安。

淮難

竊恐陛下接王淮南王子，曾不与如臣者孰計之也。淮南王之悖逆亡道，陛下為頓顙謝罪皇太后之前，淮南王曾不誚讓，敷留之罪無加身者。舍人橫制等室之門，追而赦之，吏曾不得捕。主人于天子國橫行，不辜而無譴，乃賜美人，多載黃金而歸。侯邑之在其國者，畢徙之佗所。陛下于淮南王，不可謂薄矣。然而淮南王，天子之法咫蹂促而弗用也，皇帝之令，咫批傾而不行，天下孰不知？天子選功臣有職者以為之相吏，王僅不踏蹴而逐耳，無不稱病而走者，天下孰弗知？日接持怨言，以誹謗陛下之為，皇太后之饋賜，逆拒而不受，天子使者奉詔而弗得見，僵臥以發詔書，天下孰不知？聚罪人奇狡少年，通棧奇之徒啟章之等，而謀為東帝，天下孰弗知？淮南王罪已明，陛下赦其死罪，解之金道，以為之神，其人自病死，陛下何負天下大指？孰能以王之死為不當？陛下無負也。
　　
如是，咫淮南王，罪人之身也，淮南子，罪人之子也，奉尊罪人之子，适足以負謗于天下耳，無解細于前事。且世人不以肉為心則已，若以肉為心，人之心可知也。今淮南子，少壯聞父辱狀，是立咫泣洽衿，臥咫泣交項，腸至腰肘，如繆維耳，豈能須臾忘哉？是而不如是，非人也。陛下制天下之命，而淮南王至如此极，其子舍陛下而更安所歸其怨爾。特曰勢未便，事未發，含亂而不敢言，若誠其心，豈能忘陛下哉！白公胜所為父報仇者，報大父与諸伯父叔父也，令尹子西司馬子綦皆親群父也，無不盡傷。昔者白公之為亂也，非欲取國代王也，為發憤快志爾。故挾匕首以沖仇人之匈，固為要俱靡而已耳，固非冀生也。
　　
今淮南土雖小，黥布嘗用之矣，漢存特幸耳。夫擅仇人足以危漢之資，于策安便？雖割而為四，四子一心也。豫讓為智伯報趙襄子，五起而不取者，無他，資力少也。子胥之報楚也，有吳之眾也；白公成亂也，有白公之眾也；闔閭富故，然使專諸刺吳王僚；燕太子丹富故，然使荊軻殺秦王政。今陛下將尊不億之人，与之眾積之財，此非有白公、子胥之報于廣都之中者，即疑有專諸、荊軻起兩柱之閒，其策安便哉？此所謂假賊兵、為虎翼者，愿陛下少留意計之。

無蓄

禹有十年之蓄，故免九年之水；湯有十年之積，故胜七歲之旱。夫蓄積者，天下之大命也。苟粟多而財有余，何向而不濟？以攻則取，以守則固，以戰則胜，怀柔附遠，何招而不至？
　　
管子曰：“倉廩實，知禮節；衣食足，知榮辱。”民非足也，而可治之者，自古及今，未之嘗聞。古人曰：“一夫不耕，或為之饑；一婦不織，或為之寒。”生之有時，而用之無節，則物力必屈。古之為天下者至悉也，故其蓄積足恃。今背本而以末食者甚眾，是天下之大殘也；從生之害者甚盛，是天下之大賊也；汰流淫佚侈靡之俗日以長，是天下之大祟也。殘賊公行，莫之或止，大命泛敗，莫之振救。生之者甚少，而靡之者甚眾，天下之勢，何以不危？漢之為漢几四十歲矣，公私之積，猶可哀痛也。故失時不雨，民且狼顧矣。歲惡不入，請賣爵鬻子，既或聞耳矣。安有為天下阽危若此，而上不惊者！
　　
世之有饑荒，天下之常也，禹湯被之矣。即不幸有方二三千里之旱，國何以相恤？卒然邊境有急，數十百万之眾，國何以饋之矣？兵旱相乘，天下大屈，勇力者聚徒而橫擊，罷夫羸老，易子孫而?其骨，政法未畢通也，遠方之疑者并舉而爭起矣。為人上者，乃試而圖之，豈將有及乎？可以為富安天下，而直以為此廩廩也，竊為陛下惜之。

鑄錢

法使天下公得顧租鑄錢，敢雜以鉛鐵為他巧者，其罪黥，然鑄錢之情，非殽鈆鐵及石雜銅也，不可得贏，而殽之甚微，其利甚厚，名曰顧租公鑄法也，而實皆黥罪也。有法若此，上將何賴焉？
　　
夫事有召禍，而法有起奸。今令細民操造幣之勢，各隱屏其家而鑄作，因欲禁其厚利微奸，雖黥罪日報，其勢不止，為民設阱，孰積于是？曩禁鑄錢，死罪積下；今公鑄錢，黥罪積下，雖少异乎，末具也。民方陷溺，上且弗救乎？
　　
且世民用錢，縣异而郡不同。或用輕錢，百加若干。或用重錢，平稱不受。法錢不立，吏急而一之乎？則大煩苛而民弗任，且力不能而勢不可施。縱而弗苛乎？則郡縣异而市肆不同，小大异用，錢文大亂。夫苟非其術，則何向而可哉？
　　
夫農事不為，而采銅日蕃，釋其耒耨，冶鎔爐炭，奸錢日繁，正錢日亡，善人怵而為奸邪，愿民陷而之刑僇，黥罪繁積，吏民且日斗矣。將甚不祥，柰何而忽？國知患此，吏議必曰：“禁之。”禁之不得其術，其傷必大，何以圉之？令禁鑄錢，錢必還重，四錢之粟，必還二錢耳。重則盜鑄錢如云而起，則棄市之罪，又不足以禁矣。奸不胜而法禁數潰，銅使之然也。

卷第五

傅職

或稱春秋，而為之聳善而抑惡，以革勸其心。教之禮，使知上下之則；或為之稱詩而廣道顯德，以馴明其志；教之樂，以疏其穢而填其浮气；教之語，使明于上世，而知先王之務明德于民也；教之故志，使知廢興者而戒懼焉；教之任術，使能紀万官之職任，而知治化之儀；教之訓典，使知族類疏戚，而隱比馴焉。此所謂學太子以圣人之德者也。
　　
或明惠施以道之忠，明長复以道之信，明度量以道之義，明等級以道之禮，明恭儉以道之孝，明敬戒以道之事，明慈愛以道之仁，明僩雅以道之文，明除害以道之武，明精直以道之罰，明正德以道之賞，明齋肅以道之教，此所謂教太子也。
　　
左右前后，莫非賢人以輔相之，摠威儀以先后之，攝体貌以左右之，制義行以宣翼之，章恭敬以監行之，勤勞以勸之，孝順以內之，敦篤以固之，忠信以發之，德言以揚之，此所謂順者也，此傅人之道也，非賢者不能行。
　　
天子不諭于先圣人之德，不知君國畜民之道，不見禮義之正，不察應事之理，不博古之典傳，不僩于威儀之數，詩書禮樂無經，天子學業之不法，凡此其屬太師之任也，古者齊太公職之。
　　
天子不恩于親戚，不惠于庶民，無禮于大臣，不忠于刑獄，無經于百官，不哀于喪，不敬于祭，不誡于戎事，不信于諸侯，不誠于賞罰，不厚于德，不強于行，賜予侈于左右近臣，?授于疏遠卑賤，不能懲忿忘欲，大行大禮大義大道，不從太師之教，凡此其屬太傅之任也，古者魯周公職之。
　　
天子處位不端，受業不敬，教誨諷誦詩書禮樂之不經不法不古，言語不序，音聲不中律，將學趨讓進退即席不以禮，登降揖讓無容，視瞻俯仰周旋無節，妄咳唾數顧趨行，色不比順，隱琴肆瑟，凡此其屬太保之任也，古者燕召公職之。
　　
天子燕辟廢其學，左右之習詭其師。荅遠方諸侯，遇貴大人，不知大雅之辭；荅左右近臣，不知已諾之适，簡問小誦之不博不習，凡此其屬少師之任也，古者史佚職之。
　　
天子居處出入不以禮，衣服冠帶不以制，御器在側不以度，雜彩從美不以章，忿怒說喜不以義，賦与?讓不以節，小行小禮小義小道，不從少師之教：凡此其屬少傅之任也。
　　
天子居處燕私安所易，樂而湛，夜漏屏人而數，飲酒而醉，食肉而飽，飽而強食，饑而惏，而暍，寒而懦，寢而莫宥，坐而莫侍，行而莫先莫后。帝自為開戶，自取玩好，自執器皿，亟顧還面，而器御之不舉不臧，折毀喪傷，凡此其屬少保之任也。
　　
干戚戈羽之舞，管鑰琴瑟之會，號呼歌謠，聲音不中律，燕樂雅訟逆樂序，凡此其屬，詔工之任也。
　　
不知日月之不時節，不知先王之諱与國之大忌，不知風雨雷電之眚，凡此其屬太史之任也。

保傅

殷為天子二十余世，而周受之；周為天于三十余世，而秦受之；秦為天子，二世而亡。人性非甚相遠也，何殷周之君有道之長，而秦無道之暴也，其故可知也。
　　
古之王者，太子初生，固舉以禮，使士負之，有司齋肅端冕，見之南郊，見于天也。過闕則下，過廟則趨，孝子之道也。故自為赤子，而教固已行矣。昔者，周成王幼在襁褓之中，召公為太保，周公為太傅，太公為太師。保，保其身体；傅，傅之德義；師，道之教訓，三公之職也。于是為置三少，皆上大夫也。曰少保、少傅、少師，是与太子燕者也。故孩提有識，三公三少固明孝仁禮義以道習之，逐去邪人，不使見惡行。于是皆選天下之端士孝悌博聞有道術者，以衛翼之，使与太子居處出入。故太子初生而見正事，聞正言，行正道，左右前后皆正人也。習与正人居之不能無正也，猶生長于齊之不能不齊言也；習与不正人居之不能無不正也，猶生長于楚之不能不楚言也。故擇其所嗜，必先受業，乃得嘗之；擇其所樂，必先有習，乃得為之。孔子曰：“少成若天性，習貫如自然。”是殷周之所以長有道也。
　　
及太子少長，知好色，則入于學，學者所學之官也。《學禮》曰：“帝入東學，上親而貴仁，則親疏有序，而恩相及矣。帝入南學，上齒而貴信，則長幼有差，而民不誣矣。帝入西學，上賢而貴德，則圣智在位，而功不遺矣。帝入北學，上貴而尊爵，則貴賤有等，而下不踰矣。帝入太學，承師問道，退習而考于太傅，太傅罰其不則，而匡其不及，則德智長而治道得矣。”此五學者，既成于上，則百姓黎民化輯于下矣。學成治就，是殷周所以長有道也。
　　
及太子既冠成人，免于保傅之嚴，則有司直之史，有虧膳之宰。天子有過，史必書之。史之義，不得書過則死，而宰收其膳。宰之義，不得收膳則死。于是有進善之旌，有誹謗之木，有敢諫之鼓。瞽史誦詩，工誦箴諫，大夫進謀，士傳民語。習与智長，故切而不愧，化与心成，故中道若性，是殷周之所以長有道也。
　　
三代之禮，天子春朝朝日，秋暮夕月，所以明有敬也。春秋入學，坐國老執醬而親饋之，所以明有孝也。行以鸞和，步中采薺，趨中肆夏，所以明有度也。其于禽獸也，見其生，不忍其死，聞其聲，不嘗其肉，故遠庖廚，所以長恩且明有仁也。食以禮，徹以樂，失度則史書之，工誦之，三公進而讀之，宰夫減其膳，是天子不得為非也。明堂之位曰：篤仁而好學，多聞而道順。天子疑則問，應而不窮者謂之道。道者，道天子以道者也。常立于前，是周公也。誠立而敢斷，輔善而相義者謂之輔。輔者，輔天子之意者也。常立于左，是太公也。洁廉而切直，匡過而諫邪者謂之拂。拂者，拂天子之過者也。常立于右，是召公也。博聞強記，捷給而善對者謂之承。承者，承天子之遺忘者也。常立于后，是史佚也。故成王中立听朝，則四圣維之。是以慮無失計，而舉無過事，殷周之所以長久者，其輔翼太子有此具也。
　　
及秦而不然，其俗固非貴辭讓也，所上者告訐也；固非貴禮義也，所上者刑罰也。使趙高傅胡亥而教之獄，所習者非斬劓人，則夷人之三族也。故今日即位，明日射人。忠諫者謂之誹謗，深為之計者謂之妖言。其視殺人若艾草菅然，豈胡亥之性惡哉？其所以習道之者，非理故也。
　　
鄙諺曰：“不習為史，而視已事。”又曰：“前車覆而后車戒。”夫殷周之所以長久者，其已事可知也，然而不能從，是不法圣智也。秦之亟絕者，其軌跡可見也，然而不避，是后車又覆也。夫存亡之反，治亂之机，其要在是矣。天下之命，縣于太子。太子之善，在于蚤諭教与選左右。心未濫而先諭教，則化易成也。夫開于道術，知義之指，則教之功也。若其服習積貫，則左右而已矣。夫胡越之人，生而同聲，嗜欲不异，及其長而成俗也，累數譯而不能相通，行有雖死而不相為者，則教習然也。臣故曰：“選左右蚤諭教最急。”夫教得而左右正，則太子正矣，太子正而天下定矣。書曰：“一人有慶，兆民賴之。”此時務也。

連語

紂，圣天子之后也，有天下而宜然，苟背道棄義，釋敬慎而行驕肆，則天下之人，其离之若崩，其背之也，不約而若期。夫為人主者，誠奈何而不慎哉！紂將与武王戰，紂陳其卒，左臆右臆，鼓之不進，皆還其刃，顧以鄉紂也。紂走還于寢廟之上，身斗而死，左右弗肯助也。紂之官衛，輿紂之軀，棄之玉門之外。民之觀者，皆進蹴之，蹈其腹，蹶其腎，踐其肺，履其肝，周武王乃使人帷而守之，民之觀者，攐帷而入，提石之者，猶未肯止，可悲也！夫埶為民主，直与民為仇，殃忿若此！夫民尚踐盤其軀，而況有其民政教乎！臣竊聞之曰：“善不可謂小而無益，不善不可謂小而無傷。”夫牛之為胎也，細若鼷鼠。紂損天下，自象箸始。故小惡大惡，一類也。過敗雖小，皆己之罪也。周諺曰：“前車覆而后車戒。”今前車已覆矣，而后車不知戒，不可不察也。
　　
梁嘗有疑獄，半以為當罪，半以為不當。梁王曰：“陶朱之叟，以布衣而富侔國，是必有奇智。”乃召朱公而問之曰：“梁有疑獄，吏半以為當罪，半以為不當，雖寡人亦疑焉，吾決是奈何？”朱公曰：“臣鄙人也，不知當獄。然臣家有二白璧，其色相如也，其徑相如也，其澤相如也，然其价也，一者千金，一者五百金。”王曰：“徑与色澤皆相如也，一者千金，一者五百金，何也？”朱公曰：“側而視之，其一者厚倍之，是以千金。”王曰：“善。”故獄疑則從去，賞疑則從予，梁國說。以臣誼竊觀之，牆薄咫亟坏，繒薄咫亟裂，器薄咫亟毀，酒薄咫亟酸。夫薄而可以曠日持久者，殆未有也。故有國畜民施政教者，臣竊以為厚之而可耳。
　　
抑臣又竊聞之曰：“有上主者，有中主者，有下主者。上主者，可引而上，不可引而下；下主者，可以引而下，不可引而上；中主者，可引而上，可引而下。”故上主者，堯舜是也。夏禹契后稷，与之為善則行；鯀讙兜，欲引而為惡則誅。故可与為善，而不可与為惡。下主者，桀紂是也。推侈惡來，進与為惡則行，比干龍逢，欲引而為善，則誅。故可与為惡，而不可与為善。所謂中主者，齊桓公是也。得管仲隰朋，則九合諸侯；豎貂子牙，則餓死胡宮，虫流而不得葬。故材性乃上主也，賢人必合，而不肖人必离，國家必治無可憂者也。若材性下主也，邪人必合，賢正必遠，坐而須亡耳，又不可胜憂矣。故其可憂者，唯中主爾。又似練絲，染之藍則青，染之緇則黑。得善佐則存，不得善佐則亡。此其不可不憂者耳。詩云：“芃芃棫朴，薪之槱之，濟濟辟王，左右趨之。”此言左右日以善趨也，故臣竊以為練左右急也。

輔佐

大相，上承大義而啟治道，總百官之要，以調天下之宜。正身行，廣教化，修禮樂，以美風俗，兼領而和一之，以合治安。故天下失宜，國家不治，則大相之任也。上執正職。
　　
大拂，秉義立誠，以翼上志，直議正辭，以持上行，批天下之患，匡諸侯之過。令或郁而不通，臣或盭而不義，大拂之任也。中執政職。
　　
大輔，聞善則以獻，知善則以獻，明號令，正法則，頒度量，論賢良，次官職，以時巡循，使百吏敬率其業。故經義不衷，賢不肖失序，大輔之任也。下執事職。
　　
道行，典知變化，以為規是非，明利害，掌仆及輿馬之度，羽旄旌旗之制，步驟徐疾之節，春夏秋冬用之倫色，居車之容，登降之禮。見規宜諭，見過則譋。故職不率義，則道行之任也。
　　
調誶，典博聞以掌駟乘，領時從，比賢能。天子出則為車右，坐立則為位承。圣帝之德，畜民之道，禮義之正，應事之理，則職以箴。刑獄之衷，賞罰之誠，已諾之信，百官之經，喪祭之共，戎事之誡，身行之強，則職以諗。遇大臣之敬，遇小臣之惠，坐立之端，言默之序，音聲之适，揖讓之容，俯仰之節，立事之色，則職以證。出入不從禮，衣服不從制，御器不以度，迎送非其章，忿說忘其義，取予失其節，安易而樂湛，則職以諫。故善不徹，過不聞，侍從不諫，則調誶之任也。
　　
典方，典容儀以掌諸侯遠方之君，譔之班爵列位軌伍之約，朝覲宗遇會同享聘貢職之數，辨其民人之眾寡，政之治亂，率意道順，僻淫犯禁之差第。天子巡狩，則先循于其方，故或有功德而弗舉，或有淫僻犯禁而不知，典方之任也。
　　
奉常，典天以掌宗廟社稷之祀，天神、地只、人鬼，凡山川四望國之諸祭，吉凶妖祥占相之事序，禮樂喪紀，國之禮儀，畢居其宜，以識宗室，觀民風俗，審詩商命，禁邪言，息淫聲，于四時之交，有事于南郊，以報祈天明。故歷天時不得，事鬼神不序，經禮儀人倫不正，奉常之任也。
　　
祧師，典春以掌國之眾庶四民之序，以禮義倫理教訓人民。方春三月，緩施生遂，動作百物，是時有事于皇祖皇考。
　　
問孝闕。

卷第六

禮

昔周文王使太公望傅太子發。太子嗜鮑魚，而太公弗与，曰：“禮，鮑魚不登于俎，豈有非禮而可以養太子哉？”尋常之室，無奧剽之位，則父子不別；六尺之輿，無左右之義，則君臣不明。尋常之室，六尺之輿，處無禮即上下踳逆，父子悖亂，而況其大者乎！故道德仁義，非禮不成；教訓正俗，非禮不備；分爭辨訟，非禮不決；君臣上下父子兄弟，非禮不定；宦學事師，非禮不親；班朝治軍，蒞官行法，非禮威嚴不行；禱祠祭祀，供給鬼神，非禮不誠不庄。是以君子恭敬撙節退讓以明禮。
　　
禮者，所以固國家，定社稷，使君無失其民者也。主主臣臣，禮之正也；威德在君，禮之分也；尊卑大小強弱有位，禮之數也。禮，天子愛天下，諸侯愛境內，大夫愛官屬，士庶各愛其家。失愛不仁，過愛不義，故禮者所以守尊卑之經，強弱之稱者也。禮，天子适諸侯之宮，諸侯不敢自阼階，阼階者，主之階也。天子适諸侯，諸侯不敢有宮，不敢為主人禮也。君仁臣忠，父慈子孝，兄愛弟敬，夫和妻柔，姑慈婦听，禮之至也。君仁則不厲，臣忠則不貳，父慈則教，子孝則協，兄愛則友，弟敬則順。夫和則義，妻柔則正，姑慈則從，婦听則婉，禮之質也。
　　
禮者，臣下所以承其上也。故詩云：“一發五豝，吁嗟乎騶虞。”騶者，天子之囿也；虞者，囿之司獸者也。天子佐輿十乘，以明貴也；貳牲而食，以优飽也。虞人翼五豝以待一發，所以复中也。人臣于其所尊敬，不敢以節待，敬之至也。甚尊其主，敬慎其所掌職，而志厚盡矣。作此詩者，以其事深見良臣順上之志也。良臣順上之志者可謂義矣，故其歎之也，長曰吁嗟乎。雖古之善為人臣者，亦若此而已。
　　
禮者，所以節義而沒不還。故饗飲之禮，先爵于卑賤，而后貴者始羞。殽膳下浹，而樂人始奏。觴不下遍，君不嘗羞。殽不下浹，上不舉樂。故禮者，所以恤下也。由余曰：“干肉不腐，則左右親。苞苴時有，筐篚時至，則群臣附。官無蔚藏，腌陳時發，則戴其上。”詩曰：“投我以木瓜，報之以瓊琚，匪報也，永以為好也。”上少投之，則下以軀償矣，弗敢謂報，愿長以為好。古之蓄其下者，其施報如此。
　　
國無九年之蓄，謂之不足；無六年之蓄，謂之急；無三年之蓄，國非其國也。民三年耕，必余一年之食，九年而余三年之食，三十歲相通。而有十年之積，雖有凶旱水溢，民無饑饉。然后天子備味而食，日舉以樂。諸侯食珍，不失，鐘鼓之縣可使樂也。樂也者，上下同之。故禮，國有饑人，人主不飧；國有凍人，人主不裘。報囚之日，人主不舉樂。歲凶，谷不登，台扉不涂，榭徹干侯，馬不食谷，馳道不除，食減膳，饗祭有闕。故禮者自行之義，養民之道也。受計之禮，主所親拜者二：聞生民之數則拜之，聞登谷則拜之。詩曰：“君子樂胥，受天之祜。”胥者，相也；祜，大福也。夫憂民之憂者，民必憂其憂；樂民之樂者，民亦樂其樂。与士民若此者，受天之福矣。
　　
禮，圣王之于禽獸也，見其生，不忍見其死，聞其聲，不嘗其肉，隱弗忍也。故遠庖廚，仁之至也。不合圍，不掩群，不射宿，不涸澤。豺不祭獸，不田獵；獺不祭魚，不設网罟；鷹隼不鷙，眭而不逮，不出穎羅；草木不零落，斧斤不入山林；昆虫不蟄，不以火田；不麛不卵，不刳胎，不殀夭，魚肉不入廟門；鳥獸不成毫毛，不登庖廚。取之有時，用之有節，則物蕃多。湯曰：“昔蛛蝥作罟，不高順，不用命者，宁丁我网。”其憚害物也如是。詩曰：“王在靈囿，麀鹿攸伏，麀鹿濯濯，白鳥皜皜。王在靈沼，于仞魚躍。”言德至也。圣主所在，魚鱉禽獸猶得其所，況于人民乎！
　　
故仁人行其禮，則天下安，而万理得矣。逮至德渥澤洽，調和大暢，則天清澈地富熅，物時熟，民心不挾詐賊，气脈淳化，攫嚙搏擊之獸鮮，毒?猛虭之虫密，毒山不蕃，草木少薄矣，鑠乎大仁之化也。

容經

志有四興：朝廷之志，淵然清以嚴；祭祀之志，愉然思以和；軍旅之志，怫然慍然精以厲；喪紀之志，漻然愁然憂以湫。四志形中，四色發外，維如。

志色之經

容有四起：朝廷之容，師師然翼翼然整以敬；祭祀之容，遂遂然粥粥然敬以婉；軍旅之容，湢然肅然固以猛；喪紀之容，怮然懾然若不還。

容經

視有四則：朝廷之視，端流平衡；祭祀之視，視如有將；軍旅之視，固植虎張；喪紀之視，下流垂綱。

視經

言有四術：言敬以和，朝廷之言也；文言有序，祭祀之言也；屏气折聲，軍旅之言也；言若不足，喪紀之言也。

言經

固頤正視，平肩正背，臂如抱鼓。足閒二寸，端面攝纓。端股整足，体不搖肘，曰經立；因以微磬曰共立；因以磬折曰肅立；因以垂佩曰卑立。

立容

坐以經立之容，胻不差而足不跌，視平衡曰經坐，微俯視尊者之膝曰共坐，仰首視不出尋常之內曰肅坐，廢首低肘曰卑坐。

坐容

行以微磬之容，臂不搖掉，肩不下上，身似不則，從容而任。

行容

趨以微磬之容，飄然翼然，肩狀若流，足如射箭。

趨容

旋以微磬之容，其始動也，穆如惊倏，其固复也，旄如濯絲。

跘旋之容


跪以微磬之容，揄右而下，進左而起，手有抑揚，各尊其紀。

跪容

拜以磬折之容，吉事上左，凶事上右，隨前以舉，項衡以下，宁速無遲，背項之狀，如屋之丘。

拜容

拜而未起……

伏容

坐乘以經坐之容，手撫式，視五旅，欲無顧，顧不過轂。小禮動，中禮式，大禮下。

坐車之容

立乘以經立之容，右持綏而左臂詘，存劍之緯，欲無顧，顧不過轂。小禮据，中禮式，大禮下。

立車之容

禮，介者不拜，兵車不式，不顧，不言反，抑式以應，武容也。

兵車之容

若夫立而跂，坐而蹁，体怠懈，志驕傲，趮視數顧，容色不比，動靜不以度，妄咳唾疾言，嗟气不順，皆禁也。
　　
古者，年九歲入就小學，蹍小節焉，業小道焉。束發就大學，蹍大節焉，業大道焉。是以邪放非辟無因入之焉。諺曰：“君子重襲，小人無由入；正人十倍，邪辟無由來。”古之人其謹于所近乎！詩曰：“芃芃棫朴，薪之槱之，濟濟辟王，左右趨之。”此言左右日以善趨也。
　　
古者圣王，居有法則，動有文章，位執戒輔，鳴玉以行。鳴玉者，佩玉也，上有雙珩，下有雙璜，沖牙蠙珠，以納其閒，琚瑀以雜之。行以采薺，趨以肆夏，步中規，折中矩。登車則馬行而鸞鳴，鸞鳴而和應，聲曰和，和則敬。故詩曰：“和鸞噰噰，万福攸同。”言動以紀度，則万福之所聚也。故曰：明君在位可畏，施舍可愛，進退可度，周旋可則，容貌可觀，作事可法，德行可象，聲气可樂，動作有文，言語有章，以承其上，以接其等，以臨其下，以畜其民。故為之上者，敬而信之，等者親而重之，下者畏而愛之，民者肅而樂之。是以上下和協，而士庶順壹，故能宗揖其國，以藩衛天子，而行義足法。夫有威而可畏謂之威，有儀而可象謂之文。富不可為量，多不可為數。故詩曰：“威儀棣棣，不可選也。”棣棣，富也；不可選，眾也。言接君臣上下，父子兄弟，內外大小品事之各有容志也。
　　
子贛由其家來謁于孔子，孔子正顏舉杖，磬折而立，曰：“子之大親毋乃不宁乎？”放杖而立曰：“子之兄弟亦得無恙乎？”曳杖倍下而行，曰：“妻子家中得毋病乎？”故身之倨佝，手之高下，顏色聲气，各有宜稱，所以明尊卑別疏戚也。
　　
子路見孔子之背磬折舉褎，曰：“唯由也見。”孔子聞之曰：“由也，何以遺忘也？”故過猶不及，有余猶不足也。
　　
語曰：“審乎明王，執中履衡。”言秉中适而据乎宜。故威胜德則淳，德胜威則施。威之与德，交若繆纆。且畏且怀，君道正矣。質胜文則野，文胜質則史，文質彬彬，然后君子。
　　
龍也者，人主之辟也。亢龍往而不返，故易曰“有悔。”悔者，凶也。潛龍入而不能出，故曰“勿用。”勿用者，不可也。龍之神也，其惟蜚龍乎！能与細細，能与巨巨，能与高高，能与下下。吾故曰：“龍變無常，能幽能章。”故至人者，在小不寶，在大不宨，狎而不能作，習而不能順，姚不惛，卒不妄，饒裕不贏，迫不自喪，明是審非，察中居宜，此之謂有威儀。
　　
古之為路輿也，蓋圜以象天，二十八橑以象列星，軫方以象地，三十輻以象月。故仰則觀天文，俯則察地理，前視則睹鸞和之聲，四時之運。此輿教之道也。
　　人主太淺則知闇，太博則業厭，二者异失同敗，其傷必至。故師傅之道，既美其施，又慎其齊，适疾徐，任多少，造而勿趣，稍而勿苦，省其所省，而堪其所堪，故力不勞而身大盛，此圣人之化也。

春秋

楚惠王食寒葅而得蛭，因遂吞之，腹有疾而不能食。令尹入問曰：“王安得此疾？”王曰：“我食寒葅而得蛭，念譴之而不行其罪乎，是法廢而威不立也；譴而行其誅，則庖宰監食者法皆當死，心又弗忍也。故吾恐蛭之見也，遂吞之。”令尹避席再拜而賀曰：“臣聞‘皇天無親，惟德是輔。’王有仁德，天之所奉也，病不為傷。”是昔也，惠王之后而蛭出，故其久病心腹之積皆愈。故天之視听，不可謂不察。
　
衛懿公喜鶴，鶴有飾以文繡而乘軒者。賦斂繁多，而不顧其民，貴优而輕大臣。群臣或諫，則面叱之。及翟伐衛，寇挾城堞矣，衛君垂泣而拜其臣民曰：“寇迫矣，士民其勉之！”士民曰：“君亦使君之貴优，將君之愛鶴，以為君戰矣。我儕棄人也，安能守戰？”乃潰門而出走，翟寇遂入，衛君奔死，遂喪其國。故賢主者不以草木禽獸妨害人民，進忠正而遠邪偽，故民順附，而臣下為用。今釋人民而愛鳥獸，遠忠道而貴优笑，反甚矣。人主之為人主也，舉錯而不僨者，杖賢也，今背其所主，而棄其所杖，其僨仆也，不亦宜乎！語曰：“禍出者禍反，惡人者，人亦惡之。”管子曰：“不行其野，不違其馬。”此違其馬者也。
　　
鄒穆公有令，食鳧鴈者必以秕，毋敢以粟。于是倉無秕而求易于民，二石粟而易一石秕。吏請曰：“以秕食鴈，為無費也。今求秕于民，二石粟而易一石秕，以秕食鴈，則費甚矣，請以粟食之。”公曰：“去！非而所知也。夫百姓煦牛而耕，曝背而耘，苦勤而不敢惰者，豈為鳥獸也哉？粟米，人之上食也，柰何其以養鳥也？且汝知小計而不知大計。周諺曰：‘囊漏貯中。’而獨弗聞歟？夫君者，民之父母也。取倉之粟，移之与民，此非吾粟乎？鳥苟食鄒之秕，不害鄒之粟而已。粟之在倉，与其在民，于吾何擇？”鄒民聞之，皆知其私積之与公家為一体也。
　　
楚王欲淫，鄒君乃遺之技樂美女四人，穆公朝觀，而夕畢以妻死事之孤，故婦人年弗稱者弗蓄，節于身而弗眾也。王輿不衣皮帛，御馬不食禾菽。無淫僻之事，無驕熙之行。食不眾味，衣不雜采。自刻以廣民，親賢以定國，親民如子。鄒國之治，路不拾遺，臣下順從，若手之投心。是故以鄒子之細，魯衛不敢輕，齊楚不能脅。鄒穆公死，鄒之百姓，若失慈父，行哭三月。四境之鄰于鄒者，士民鄉方而道哭，抱手而憂行。酤家不讎其酒，屠者罷列而歸，傲童不謳歌，舂筑者不相杵，婦女抉珠瑱，丈夫釋玦靬，琴瑟無音，期年而后始复。故愛出者愛反，福往者福來。易曰：“鳴鶴在陰，其子和之。”其此之謂乎！故曰：“天子有道，守在四夷；諸侯有道，守在四鄰。”
　　
宋康王時，有爵生鸇于城之陬，使史占之曰：“小而生大，必伯于天下。”康王大喜，于是滅滕，伐諸侯，取淮北之城。乃愈自信，欲霸之亟成，故射天笞地，伐社稷而焚之，曰：“威服天地鬼神。”罵國老之諫者，為無頭之棺，以視有勇。剖傴者之背，斮朝涉之脛，國人大駭。齊王聞而伐之，民散，城不守，王乃逃于郳侯之館，遂得而死。故見祥而為不可，祥反為禍。
　　
晉文公出畋，前驅還白：“前有大蛇，高若堤，橫道而處。”文公曰：“還車而歸。”其御曰：“臣聞：‘祥則迎之，妖則凌之。’今前有妖，請以從吾者攻之。”文公曰：“不可。吾聞之曰：‘天子夢惡則修道，諸侯夢惡則修政，大夫夢惡則修官，庶人夢惡則修身，若是則禍不至。’今我有失行，而天招以妖我，我若攻之，是逆天命。”乃歸，齋宿而請于廟曰：“孤實不佞，不能尊道，吾罪一；執政不賢，左右不良，吾罪二；飭政不謹，民人不信，吾罪三；本務不修，以咎百姓，吾罪四；齋肅不庄，粢盛不洁，吾罪五。請興賢遂能，而章德行善，以導百姓，毋复前過。”乃退而修政。居三月，而夢天誅大蛇，曰：“爾何敢當明君之路。”文公覺，使人視之，蛇已魚爛矣。文公大說，信其道而行之不解，遂至于伯。故曰：“見妖而迎以德，妖反為福也。”
　　
楚怀王心矜好高人，無道而欲有伯王之號。鑄金以象諸侯人君，令大國之王編而先馬，梁王御，宋王驂乘，周、召、畢、陳、滕、薛、衛、中山之君皆象使隨而趨。諸侯聞之，以為不宜，故興師而伐之。楚王見士民為用之不勸也，乃征役万人，且掘國人之墓。國人聞之，振動，晝旅而夜亂，齊人襲之，楚師乃潰。怀王逃，适秦，克尹殺之西河，為天下笑。此好矜不讓之罪也，不亦羞乎！
　　
齊桓公之始伯也，翟人伐燕，桓公為燕北伐翟，乃至于孤竹，反而使燕君复召公之職。桓公歸，燕君送桓公入齊地百六十六里。桓公問于管仲曰： “禮，諸侯相送固出境乎？”管仲曰：“非天子不出境。”桓公曰：“然則燕君畏而失禮也。寡人恐后世之以寡人為存燕而欺之也。”乃下車，而令燕君還車，乃割燕君所至而与之，遂溝以為境而后去。諸侯聞桓公之義，口不言而心皆服矣。故九合諸侯，莫不樂听，扶興天子，莫不勸從，誠退讓人，孰弗戴也。
　　
二世胡亥之為公子，昆弟數人，詔置酒饗群臣，召諸子賜食，先罷。胡亥下陛視群臣陳履狀善者，因行踐敗而去。諸侯聞之，莫不大息。及二世即位，皆知天下之棄之也。
　　
孫叔敖之為嬰儿也，出游而還，憂而不食。其母問其故，泣而對曰：“今日吾見兩頭蛇，恐去死無日矣。”其母曰：“今蛇安在？”曰：“吾聞見兩頭蛇者死，吾恐他人又見，吾已埋之也。”其母曰：“無憂，汝不死。吾聞之：‘有陰德者，天報以福。’”人聞之，皆諭其能仁也。及為令尹，未治而國人信之。

卷第七

先醒

怀王問于賈君曰：“人之謂知道者先生，何也？”賈君對曰：“此博號也。大者在人主，中者在卿大夫，下者在布衣之士。乃其正名，非為先生也，為先醒也。”彼世主不學道理，則嘿然惛于得失，不知治亂存亡之所由，忳忳然猶醉也。而賢主者，學問不倦，好道不厭，銳然獨先達乎道理矣。故未治也，知所以治；未亂也，知所以亂；未安也，知所以安；未危也，知所以危。故昭然先寤乎所以存亡矣，故曰先醒。辟猶俱醉，而獨先醒也。故世主有先醒者，有后醒者，有不醒者。
　　
昔楚庄王即位，自靜三年，以講得失。乃退僻邪而進忠正，能者任事，而后在高位。內領國政治，而外施教百姓，富民恒一，路不拾遺，國無獄訟。當是時也，周室坏微，天子失制。宋鄭無道，欺昧諸侯，庄王圍宋伐鄭。鄭伯肉袒牽羊，奉簪而獻國。庄王曰：“古之伐者，亂則整之，服則舍之，非利之也。”遂弗受。乃南与晉人戰于兩棠，大克晉人，會諸侯于漢陽，申天子之辟禁，而諸侯說服。庄王歸，過申侯之邑。申侯進飯，日中而王不食，申侯請罪曰：“臣齋而具食甚洁，日中而不飯，臣敢請罪。”庄王喟然歎曰：“非子之罪也。吾聞之曰：‘其君賢君也，而又有師者，王；其君中君也，而有師者，伯；其君下君也，而群臣又莫若者，亡。’今我下君也，而群臣又莫若不谷，不谷恐亡無日也。吾聞之：‘世不絕賢。’天下有賢，而我獨不得。若吾生者，何以食為？”故庄王戰服大國，義從諸侯，戚然憂恐，圣智在身，而自錯不肖，思得賢佐，日中忘飯，可謂明君矣。謂先寤所以存亡，此先醒也。
　　
昔宋昭公出亡，至于境，喟然歎曰：“嗚呼！吾知所以亡矣。吾被服而立，侍御者數百人，無不曰吾君麗者。吾發政舉事，朝臣千人，無不曰吾君圣者。吾外內不聞吾過，吾是以至此。吾困宜矣。”于是革心易行，衣苴布，食疄(田改丰)餕，晝學道而夕講之，二年美聞于宋，宋人車徒迎而复位，卒為賢君，謚為昭公。既亡矣，而乃寤所以存，此后醒者也。
　　
昔者虢君驕恣自伐，諂諛親貴，諫臣詰逐，政治踳亂，國人不服。晉師伐之，虢人不守。虢君出走，至于澤中，曰：“吾渴而欲飲。”其御乃進清酒。曰：“吾饑而欲食。”御進腶脯粱糗。虢君喜曰：“何給也？”御曰：“儲之久矣。”曰：“何故儲之？”對曰：“為君出亡而道饑渴也。”君曰：“知寡人亡邪？”對曰：“知之。”曰：“知之，何以不諫？”對曰：“君好諂諛，而惡至言，臣愿諫，恐先虢亡。”虢君作色而怒，御謝曰：“臣之言過也。”為閒，君曰： “吾之亡者誠何也？”其御曰：“君弗知耶？君之所以亡者，以大賢也。”虢君曰：“賢人之所以存也，乃亡，何也？”對曰：“天下之君皆不肖，夫疾吾君之獨賢也，故亡。”虢君喜，据式而笑曰：“嗟！賢固若是苦耶？”遂徒行而于山中居，饑倦，枕御膝而臥，御以塊自易，逃行而去，君遂餓死，為禽獸食。此已亡矣，猶不寤所以亡，此不醒者也。
　　故先醒者，當時而伯；后醒者，三年而复；不醒者，枕土而死，為虎狼食。嗚呼，戒之哉！

耳痹

竊聞之曰：“目見正而口言枉，則害；陽言吉，錯之民而凶，則敗。倍道則死，障光則晦，誣神而逆人，則天必敗其事。”
　　
故昔者楚平王有臣曰伍子胥，王殺其父而無罪，奔走而之吳，曰：“父死而不死，則非父之子也；死而非補，則過計也。与吾死而不一明，不若舉天地以成名。”于是紆身而乃适闔閭，治味以求親，闔閭見而安之，說其謀，果其舉，反其听，用而任吳國之政也。民保命而不失，歲時熟而不凶，五官公而不私，上下調而無尢，天下服而無御，四境靜而無虞。然后忿心發怒，出凶言，陰必死。提邦以伐楚，五戰而五胜，伏尸數十万，城郢之門，執高兵，傷五藏之實，毀十龍之鐘，撻平王之墓。昭王失國而奔，妻生虜而入吳。故楚平王怀陰賊，殺無罪，殃既至乎此矣。
　　
子胥發郁冒忿，輔闔閭而行大虐，還十五年，闔閭沒而夫差即位，乃与越人戰江上，栖之會稽。越王之窮，至乎吃山草，飲腑水，易子而食。于是履甓戴璧，號吟告毋罪，呼皇天。使大夫种行成于吳王，吳王將許，子胥曰：“不可。越國之俗，勤勞而不慍，好亂胜而無禮，溪徼而輕絕，俗好詛而倍盟。放此類者，鳥獸之儕徒，狐狸之丑類也，生之為患，殺之無咎，請無与成。”大夫种拊心嗥啼，沬泣而言信，割白馬而為犧，指九天而為證，請婦人為妾，丈夫為臣，百世名寶，因閒官為積，孤身為關內諸侯，世為忠臣。吳王不忍，縮師与成。還，謀而伐齊。子胥進爭，不听，忠言不用。越既得成，稱善累德以求民心。于是上帝降禍，絕吳命乎直江，君臣乖而不調，置社稷而分裂，容台榭而掩敗，犬群嗥而入淵，彘銜菹而适奧，燕雀剖而虺蛇生，食蘆菹而見蛭，浴清水而遇蠆。伍子胥見事之不可為也，何籠而自投水，目抉而望東門，身鴟夷而浮江。怀賊行虐，深報而殃不辜，禍至乎身矣。越于是果逆謀負約，襲剉夫差，兼吳而拊。事濟功成，范蠡負室而歸五湖，大夫种系領謝室，渠如處車裂回泉。自此之后，句踐不樂，憂悲荐至，內崩而死。
　　
故天之誅伐，不可為廣虛幽閒，攸遠無人，雖重襲石中而居，其必知之乎！若誅伐順理而當，辜殺三軍而無咎。誅殺不當，辜殺一匹夫，其罪聞皇天。故曰：“天之處高，其听卑，其牧芒，其視察。”故凡自行，不可不謹慎也。

諭誠

湯見設网者四面張，祝曰：“自天下者，自地出者，自四方至者，皆罹我网。”湯曰：“嘻！盡之矣。非桀，其孰能如此？”令去三面，舍一面，而教之祝曰：“蛛蝥作网，今之人循緒。欲左者左，欲右者右，欲高者高，欲下者下，吾請受其犯命者。”士民聞之曰：“湯之德及禽獸矣。而況我乎！”于是下親其上。
　　
楚昭王當房而立，愀然有寒色，曰：“寡人朝饑時酒二觛，重裘而立，猶憯然有寒气，將柰我元元之百姓何？”是日也，出府之裘，以衣寒者；出倉之粟，以振饑者。居二年，闔閭襲郢，昭王奔隋。諸當房之賜者，請還致死于寇。闔閭一夕而五徙臥，不能賴楚，曳師而去，昭王乃复。當房之德也。
　　
昔楚昭王与吳人戰，楚軍敗，昭王走，屨決，眥而行，失之。行三十步，复旋取屨。及至于隋，左右問曰：“王何曾惜一踦屨乎？”昭王曰：“楚國雖貧，豈愛一踦屨哉！思与偕反也。”自是之后，楚國之俗無相棄者。
　　
文王晝臥，夢人登城而呼己曰：“我東北陬之槁骨也，速以王禮葬我。”文王曰：“諾。”覺，召吏視之，信有焉。文王曰：“速以人君禮葬之。”吏曰：“此無主矣，請以五大夫。”文王曰：“吾夢中已許之矣，柰何其倍之也。”士民聞之曰：“我君不以夢之故而倍槁骨，況于生人乎！”于是下信其上。
　　
豫讓事中行之君，智伯滅中行氏，豫讓徙事智伯。及趙襄子破智伯，豫讓劑面而變容，吞炭而為噎，乞其妻所，而妻弗識。乃伏刺襄子，五起而弗中。襄子患之，食不甘味，一夕而五易臥，見不全身。人謂豫讓曰：“子不死中行，而反事其讎，何無恥之甚也！今必碎身麋軀，以為智伯，何其与前异也？”豫讓曰：“我事中行之君，与帷而衣之，与關而枕之。夫眾人畜我，我故眾人事之。及智伯分吾以衣服，餡吾以鼎實，舉被而為禮，大夫國士遇我，我固國士為之報。” 故曰：“士為知己者死，女為悅己者容。”非?言也，故在主而已。

退讓

梁大夫宋就者為邊縣令，与楚鄰界。梁之邊亭与楚之邊亭皆种瓜，各有數。梁之邊亭劬力而數灌，其瓜美。楚窳而希灌，其瓜惡。楚令固以梁瓜之美怒其亭瓜之惡也，楚亭惡梁瓜之賢己，因夜往竊搔梁亭之瓜，皆有死焦者矣。梁亭覺之，因請其尉，亦欲竊往報搔楚亭之瓜。尉以請，宋就曰：“惡，是何言也！是講怨分禍之道也。惡，何稱之甚也！若我教子，必誨莫令人往，竊為楚亭夜善灌其瓜，令勿知也。”于是梁亭乃每夜往竊灌楚亭之瓜，楚亭旦而行瓜，則此已灌矣。瓜日以美，楚亭怪而察之，則乃梁亭也。楚令聞之，大悅，具以聞。楚王聞之，恕然丑以志自惛也。告吏曰：“微搔瓜，得無他罪乎？”說梁之陰讓也，乃謝以重幣，而請交于梁王。楚王時則稱說梁王，以為信，故梁楚之驩由宋就始。語曰：“轉敗而為功，因禍而為福。”老子曰：“報怨以德。”此之謂乎！夫人既不善，胡足效哉。
　　
翟王使使至楚，楚王欲夸之，故饗客于章華之台上，上者三休而乃至其上。楚王曰：“翟國亦有此台乎？”使者曰：“否。翟窶國也，惡見此台也。翟王之自為室也，堂高三尺，壤陛三絫，茆茨弗翦，采椽弗刮。且翟王猶以作之者大苦，居之者大佚，翟國惡見此台也！”楚王媿。

君道

紂作梏數千，睨諸侯之不諂己者，杖而梏之。文王桎梏囚于羑里，七年而后得免。及武王克殷，既定，令殷之民投撤桎梏，而流之于河。民輸梏者，以手撤之，弗敢墜也，跪之入水，弗敢投也。曰：“昔者文王獄常擁此。”故愛思文王，猶敬其梏，況于其法教乎！
　　
詩曰：“濟濟多士，文王以宁。”言輔翼賢正，則身必安也。又曰：“弗識弗知，順帝之則。”言士民說其德義，則效而象之也。文王志之所在，意之所欲，百姓不愛其死，不憚其勞，從之如集。詩曰：“經始靈台，庶民攻之，不日成之，經始勿亟，庶民子來。”文王有志為台，令近境之民聞之者裹糧而至，問業而作之，日日以眾，故弗趨而疾，弗期而成，命其台曰靈台，命其囿曰靈囿，謂其沼曰靈沼，愛敬之至也。詩曰：“王在靈囿，麀鹿攸伏，麀鹿濯濯，白鳥皜皜，王在靈沼，于仞魚躍。”文王之澤，下被禽獸，洽于魚鱉，故禽獸魚鱉攸若攸樂，而況士民乎！
　　
詩曰：“愷悌君子，民之父母。”言圣王之德也。易曰：“鳴鶴在陰，其子和之。”言士民之報也。書曰：“大道亶亶，其去身不遠，人皆有之，舜獨以之。”夫射而不中者，不求之鵠，而反修之于己。君國子民者，反求之己，而君道備矣。

卷第八

官人

王者官人有六等：一曰師，二曰友，三曰大臣，四曰左右，五曰侍御，六曰廝役。
　　
知足以為源泉，行足以為表儀。問焉則應，求焉則得。入人之家，足以重人之家，入人之國，足以重人之國者，謂之師。知足以為礱礪，行足以為輔助，仁足以訪議，明于進賢，敢于退不肖，內相匡正，外相揚美，謂之友。知足以謀國事，行足以為民率，仁足以合上下之驩，國有法則退而守之，君有難則進而死之，職之所守，君不得以阿私托者，大臣也。修身正行，不怍于鄉曲，道語談說，不怍于朝廷。智能不困于事業，服一介之使，能合兩君之驩，執戟居前，能舉君之失過，不難以死持之者，左右也。不貪于財，不淫于色，事君不敢有二心。居君旁，不敢泄君之謀。君有失過，雖不能正諫，以其死持之，憔悴有憂色，不勸听從者，侍御也。柔色傴僂，唯諛之行，唯言之听，以睚眥之閒事君者，廝役也。
　　
故与師為國者，帝；与友為國者，王；与大臣為國者，伯；与左右為國者，強；与侍御為國者，若存若亡；与廝役為國者，亡可立待也。
　　
取師之禮，黜位而朝之；取友之禮，以身先焉；取大臣之禮，以皮幣先焉；取左右之禮，使使者先焉；取侍御之禮，以令至焉；取廝役之禮，以令召矣。
　　
師至，則清朝而侍，小事不進。友至，則清殿而侍，聲樂技藝之人不并見。大臣奏事，則徘优侏儒逃隱，聲樂技藝之人不并奏。左右在側，聲樂不見。侍御者在側，子女不雜處。
　　
故君樂雅樂，則友大臣可以侍；君樂燕樂，則左右侍御者可以侍；君開北房，從熏服之樂，則廝役從。清晨听治，罷朝而論議，從容澤燕。夕時開北房，從熏服之樂，是以听治論議，從容澤燕，矜庄皆殊序，然后帝王之業可得而行也。

勸學

謂門人學者：舜何人也？我何人也？夫啟耳目，載心意，從立移徙，与我同性，而舜獨有賢圣之名，明君子之實，而我曾無鄰里之聞，寬徇之智者，獨何与？然則舜僶俛而加志，我儃僈而弗省耳。
　　
夫以西施之美，而蒙不洁，則過之者莫不睨而掩鼻。嘗試傅白黛黑，榆鋏陂，雜芷若，虻虱視，益口笑，佳態佻志，從容為說焉，則雖王公大人，孰能無悇憛養心，而巔一視之。今以二三子材，而蒙愚惑之智，予恐過之有掩鼻之容也。
　　
昔者南榮跦丑圣道之忘乎己，故步陟山川，坌冒楚棘，彌道千余，百舍重茧，而不敢久息。既遇老聃，噩若慈父，鴈行避景，夔立蛇進，而后敢問。見教一高言，若饑十日而得大牢焉。是達若天地，行生后世。今夫子之達，佚乎老聃，而諸子之材，不避榮跦，而無千里之遠，重茧之患，親与巨賢連席而坐，對膝相視，從容談語，無問不應，是天降大命以達吾德也。吾聞之曰：“時難得而易失也。”學者勉之乎！天祿不重。

道術

曰：“數聞道之名矣，而未知其實也。請問道者何謂也？”對曰：“道者，所從接物也。其本者謂之虛，其末者謂之術。虛者，言其精微也，平素而無設施也。術也者，所從制物也，動靜之數也。凡此皆道也。”
　　
曰：“請問虛之接物，何如？”對曰：“鏡儀而居，無執不臧，美惡畢至，各得其當。衡虛無私，平靜而處，輕重畢懸，各得其所。明主者，南面而正，清虛而靜，令名自宣，命物自定，如鑒之應，如衡之稱，有舋和之，有端隨之，物鞠其极，而以當施之。此虛之接物也。”
　　
曰：“請問術之接物何如？”對曰：“人主仁而境內和矣，故其士民莫弗親也；人主義而境內理矣，故其士民莫弗順也；人主有禮而境內肅矣，故其士民莫弗敬也；人主有信而境內貞矣，故其士民莫弗信也；人主公而境內服矣，故其士民莫弗戴也；人主法而境內軌矣，故其士民莫弗輔也。舉賢則民化善，使能則官職治，英俊在位則主尊，羽翼胜任則民顯，操德而固則威立，教順而必則令行。周听則不蔽，稽驗則不惶，明好惡則民心化，密事端則人主神。術者，接物之隊。凡權重者必謹于事，令行者必謹于言，則過敗鮮矣。此術之接物之道也。其為原無屈，其應變無极，故圣人尊之。夫道之詳，不可胜述也。”
　　
曰：“請問品善之体何如？”對曰：“親愛利子謂之慈，反慈為嚚；子愛利親謂之孝，反孝為孽。愛利出中謂之忠，反忠為倍。心省恤人謂之惠；反惠為困。兄敬愛弟謂之友，反友為虐。弟敬愛兄謂之悌，反悌為敖。接遇慎容謂之恭，反恭為媟。接遇肅正謂之敬，反敬為嫚。言行抱一謂之貞，反貞為偽。期果言當謂之信，反信為慢。衷理不辟謂之端，反端為(足方)。据當不傾謂之平，反平為險。行善決衷謂之清，反清為濁。辭利刻謙謂之廉，反廉為貪。兼覆無私謂之公，反公為私。方直不曲謂之正，反正為邪。以人自觀謂之度，反度為妄。以己量人謂之恕，反恕為荒。惻隱怜人謂之慈，反慈為忍。厚志隱行謂之洁，反洁為汰。施行得理謂之德，反德為怨。放理洁靜謂之行，反行為污。功遂自卻謂之退，反退為伐。厚人自薄謂之讓，反讓為冒。心兼愛人謂之仁，反仁為戾。行充其宜謂之義，反義為懵。剛柔得适謂之和，反和為乖。合得密周謂之調，反調為盭。优賢不逮謂之寬，反寬為阨。包眾容易謂之裕，反裕為褊。欣熏可安謂之熅，反熅為鷙。安柔不苛謂之良，反良為嚙。緣法循理謂之軌，反軌為易。襲常緣道謂之道，反道為辟。廣較自斂謂之儉，反儉為侈。費弗過适謂之節，反節為靡。僶勉就善謂之慎，反慎為怠。思惡勿道謂之戒，反戒為傲。深知禍福謂之知，反知為愚。亟見窕察謂之慧，反慧為童。動有文体謂之禮，反禮為濫。容服有義謂之儀，反儀為詭。行歸而過謂之順，反順為逆。動靜攝次謂之比，反比為錯。容志審道謂之?，反?為野。辭令就得謂之雅，反雅為陋。論物明辯謂之辯，反辯為訥。纖微皆審謂之察，反察為旄。誠動可畏謂之威，反威為圂。臨制不犯謂之嚴，反嚴為軟。仁義修立謂之任，反任為欺。伏義誠必謂之節，反節為罷。持節不恐謂之勇，反勇為怯。信理遂惔謂之敢，反敢為揜。志操精果謂之誠，反誠為殆。克行遂節謂之必，反必為怛。凡此品也，善之体也，所謂道也。
　　
故守道者謂之士，樂道者謂之君子，知道者謂之明，行道者謂之賢。且明且賢，此謂圣人。

六術

德有六理，何謂六理？道、德、性、神、明、命，此六者，德之理也。六理無不生也，已生而六理存乎所生之內，是以陰陽天地人，盡以六理為內度，內度成業，故謂之六法。六法藏內，變流而外遂，外遂六術，故謂之六行。是以陰陽各有六月之節，而天地有六合之事，人有仁義禮智信之行。行和則樂興，樂興則六，此之謂六行。陰陽天地之動也，不失六行，故能合六法。人謹修六行，則亦可以合六法矣。
　　
然而人雖有六行，微細難識，唯先王能審之。凡人弗能自至，是故必待先王之教，乃知所從事。是以先王為天下設教，因人所有以之為訓，道人之情，以之為真，是故內本六法，外体六行，以与詩、書、易、春秋、禮、樂六者之術，以為大義，謂之六藝。令人緣之以自修，修成則得六行矣。六行不正，反合六法。藝之所以六者，法六法而体六行故也，故曰六則備矣。
　　
六者非獨為六藝本也，他事亦皆以六為度。聲音之道，以六為首，以陰陽之節為度，是故一歲十二月分而為陰陽，各六月，是以聲音之器十二鐘，鐘當一月，其六鐘陰聲，六鐘陽聲，聲之術律是而出，故謂之六律。六律和五聲之調，以發陰陽天地人之清聲，而內合六行六法之道。是故五聲宮、商、角、征、羽，唱和相應而調和，調和而成理謂之音。聲五也，必六而備，故曰聲与音六。夫律之者，象測之也，所測者六，故曰六律。
　　
人之戚屬，以六為法。人有六親。六親始曰父，父有二子，二子為昆弟，昆弟又有子，子從父而昆弟，故為從父昆弟，從父昆弟又有子，子從祖而昆弟，故為從祖昆弟，從祖昆弟又有子，子從曾祖而昆弟，故為從曾祖昆弟，曾祖昆弟又有子，子為族兄弟。備于六，此之謂六親。親之始于一人，世世別离，分為六親。親戚非六，則失本末之度，是故六為制而止矣。六親有次，不可相踰，相踰則宗族扰亂，不能相親。是故先王設為昭穆三廟，以禁其亂。何為三廟？上室為昭，中室為穆，下室為孫嗣令子。各以其次，上下更居，三廟以別，親疏有制。喪服稱親疏以為重輕，親者重，疏者輕，故复有麤衰、齊衰、大紅、細紅、緦麻備六，各服其所當服。夫服則有殊，此先王之所以禁亂也。
　　
數度之道，以六為法，數加于少，而度出于居。數度之始，始于微細。有形之物，莫細于毫。是故立一毫以為度始，十毫為發，十發為犛，十犛為分，十分為寸，十寸為尺，備于六。故先王以為天下事用也。
　　
事之以六為法者，不可胜數也。此所言六，以效事之盡以六為度者，謂六理，可謂陰陽之六節，可謂天地之六法，可謂人之六行。

道德說

　　
德有六理，何謂六理？曰道、德、性、神、明、命。此六者，德之理也。諸生者皆生于德之所生，而能象人德者，獨玉也。寫德体，六理盡見于玉也，各有狀，是故以玉效德之六理。澤者鑒也，謂之道；腒如竊膏，謂之德；湛而潤，厚而膠，謂之性；康若濼流，謂之神；光輝謂之明；礐乎堅哉，謂之命。此之謂六理。鑒生空竅而通之以道，德生理通之以六德之華离狀。六德者，德之有六理，理离狀也。性生气而通之以曉，神生變而通之以化，明生識而通之以知，命生形而通之以定。
　　
德有六美，何謂六美？有道，有仁，有義，有忠，有信，有密，此六者德之美也。道者德之本也，仁者德之出也，義者德之理也，忠者德之厚也，信者德之固也，密者德之高也。
　　
六理、六美，德之所以生陰陽天地人与万物也，固為所生者法也。故曰：道此之謂道，德此之謂德，行此之謂行，所謂行此者德也。是故著此竹帛謂之書，書者此之著者也，詩者此之志者也，易者此之占者也，春秋者此之紀者也，禮者此之体者也，樂者此之樂者也，祭祀鬼神為此福者也，博學辯議為此辭者也。
　　
道者無形，平和而神。道物有載物者，畢以順理和适行。故物有清而澤。澤者鑒也，鑒以道之神，模貫物形，通達空竅，奉一出入為先，故謂之鑒。鑒者所以能見也，見者目也，道德施物精微而為目。是故物之始形也，分先而為目，目成也，形乃從。是以人及有因之在气，莫精于目，目清而潤澤若濡，無毳穢雜焉，故能見也。由此觀之，目足以明道德之潤澤矣，故曰澤者鑒也。生空竅通之以道。
　　
德者，离無而之有，故潤則腒然濁而始形矣，故六理發焉。六理所以為變而生也，所生有理，然則物得潤以生，故謂潤德。德者，變及物理之所出也，未變者道之頌也。道冰而為德，神載于德。德者，道之澤也。道雖神必載于德，而頌乃有所因，以發動變化而為變。變及諸生之理，皆道之化也。各有條理，以載于德，德受道之化而發之，各不同狀。德潤，故曰如膏謂之德。德生理，通之以六德之華离狀。
　　
性者，道德造物，物有形而道德之神專而為一气，明其潤益厚矣。濁而膠相連在物之中，為物莫生，气皆集焉，故謂之性。性，神气之所會也，性立則神气曉曉然發而通行于外矣。与外物之感相應，故曰潤厚而膠謂之性。性生气，通之以曉。
　　
神者，道德神气發于性也。康若濼流，不可物效也，變化無所不為，物理及諸變之起，皆神之所化也，故曰康若濼流謂之神。理生變，通之以化。
　　
明者，神气在內，則無光而為知，明則有輝于外矣。外內通一，則為得失，事理是非皆職于知，故曰光輝謂之明。明生識，通之以知。
　　
命者，物皆得道德之施以生，則澤潤性气神明，及形体之位分、數度，各有极量指奏矣。此皆所受其道德，非以嗜欲取舍然也。其受此具也，礐然有定矣，不可得辭也，故曰命。命者，不得毋生，生則有形，形而道德性神明因載于物形，故礐堅謂之命。命生形，通之以定。
　　
物所道始謂之道，所得以生謂之德。德之有也，以道為本，故曰道者德之本也。德生物，又養物，則物安利矣。安利物者，仁行也。仁行出于德，故曰仁者德之出也。德生理，理立則有宜适之謂義。義者，理也，故曰義者德之理也。德生物，又養長之而弗离也，得以安利。德之遇物也忠厚，故曰忠者德之厚也。德之忠厚也，信固而不易，此德之常也，故曰信者德之固也。德生于道而有理，守理則合于道，与道理密而弗离也，故能畜物養物，物莫不仰恃德，此德之高，故曰密者德之高也。道而勿失，則有道矣；得而守之，則有德矣；行有無休，則行成矣。故曰道此之謂道，德此之謂德，行此之謂行。諸此言者，盡德變；變也者，理也。
　　
書者，著德之理于竹帛而陳之，令人觀焉，以著所從事，故曰：“書者，此之著者也。”詩者，志德之理，而明其指，令人緣之以自成也，故曰“詩者，此之志者也。”易者，察人之精德之理与弗循，而占其吉凶，故曰“易者，此之占者也。”春秋者，守往事之合德之理与不合，而紀其成敗，以為來事師法，故曰“春秋者，此之紀者也。”禮者，体德理而為之節文，成人事，故曰“禮者，此之体者也。”樂者，書、詩、易、春秋、禮五者之道備，則合于德矣，合則驩然大樂矣，故曰“樂者，此之樂者也。”人能修德之理，則安利之，謂福。莫不慕福，弗能必得，而人心以為鬼神能与于利害，是故具犧牲俎豆粢盛，齋戒而祭鬼神，欲以佐成福，故曰祭祀鬼神，為此福者也。德之理盡施于人，其在人也，內而難見，是以先王舉德之頌而為辭語，以明其理，陳之天下，令人觀焉。垂之后世，辯議以審察之，以轉相告。是故弟子隨師而問，博學以達其知，而明其辭以立其誠，故曰博學辯議，為此辭者也。
　　
德畢施物，物雖有之，微細難識。夫玉者，真德象也。六理在玉，明而易見也。是以舉玉以諭物之所受于德者，与玉一体也。

卷第九

大政上

聞之于政也，民無不為本也。國以為本，君以為本，吏以為本。故國以民為安危，君以民為威侮，吏以民為貴賤，此之謂民無不為本也。聞之于政也，民無不為命也。國以為命，君以為命，吏以為命。故國以民為存亡，君以民為盲明，吏以民為賢不肖，此之謂民無不為命也。聞之于政也，民無不為功也。故國以為功，君以為功，吏以為功。國以民為興坏，君以民為強弱，吏以民為能不能，此之謂民無不為功也。聞之于政也，民無不為力也，故國以為力，君以為力，吏以為力。故夫戰之胜也，民欲胜也；攻之得也，民欲得也；守之存也，民欲存也。故率民而守，而民不欲存，則莫能以存矣。故率民而攻，民不欲得，則莫能以得矣。故率民而戰，民不欲胜，則莫能以胜矣。故其民之為其上也，接敵而喜，進而不能止，敵人必駭，戰由此胜也。夫民之于其上也，接而懼，必走去，戰由此敗也。故夫菑与福也，非粹在天也，必在士民也。嗚呼，戒之戒之！夫士民之志，不可不要也。嗚呼，戒之戒之！
　　
行之善也，粹以為福己矣。行之惡也，粹以為菑己矣。故受天之福者，天不功焉。被天之菑，則亦無怨天矣，行自為取之也。知善而弗行，謂之不明；知惡而弗改，必受天殃。天有常福，必与有德；天有常菑，必与奪民時。故夫民者，至賤而不可簡也，至愚而不可欺也。故自古至于今，与民為讎者，有遲有速，而民必胜之。知善而弗行謂之狂，知惡而不改謂之惑，故夫狂与惑者，圣王之戒也，而君子之愧也。嗚呼，戒之戒之！豈其以狂与惑自為之，明君而君子乎，聞善而行之如爭，聞惡而改之如讎，然后禍菑可离，然后保福也。戒之戒之！
　　
誅賞之慎焉。故与其殺不辜也，宁失于有罪也。故夫罪也者，疑則附之去已。夫功也者，疑則附之与已。則此毋有無罪而見誅，毋有有功而無賞者矣。戒之哉，戒之哉！誅賞之慎焉。故古之立刑也，以禁不肖，以起怠惰之民也。是以一罪疑，則弗遂誅也，故不肖得改也。故一功疑，則必弗倍也，故愚民可勸也。是以上有仁譽，而下有治名。疑罪從去，仁也；疑功從予，信也。戒之哉，戒之哉！慎其下，故誅而不忌，賞而不曲。不反民之罪而重之，不滅民之功而棄之。故上為非則諫而止之，以道弼之；下為非則矜而恕之，道而赦之，柔而假之。故雖有不肖民，化而則之。故雖昔者之帝王，其所貴其臣者，如此而已矣。
　　
人臣之道，思善則獻之于上，聞善則獻之于上，知善則獻之于上。夫民者，唯君者有之；為人臣者，助君理之。故夫為人臣者，以富樂民為功，以貧苦民為罪。故君以知賢為明，吏以愛民為忠。故臣忠則君明，此之謂圣王。故官有假，而德無假，位有卑，而義無卑，故位下而義高者，雖卑貴也，位高而義下者，雖貴必窮。嗚呼，戒之哉，戒之哉！行道不能，窮困及之。
　　
夫一出而不可反者，言也；一見而不可得揜者，行也。故夫言与行者，知愚之表也，賢不肖之別也。是以智者慎言慎行，以為身福；愚者易言易行，以為身菑。故君子言必可行也，然后言之，行必可言也，然后行之。嗚呼，戒之哉，戒之哉！行之者在身，命之者在人，此福菑之本也。道者福之本，祥者福之榮也。無道者必失福之本，不祥者必失福之榮。故行而不緣道者，其言必不顧義矣。故紂自謂天王也，桀自謂天子也，已滅之后，民以相罵也。以此觀之，則位不足以為尊，而號不足以為榮矣。故君子之貴也，士民貴之，故謂之貴也。故君子之富也，士民樂之，故謂之富也。故君子之貴也，与民以福，故士民貴之。故君子之富也，与民以財，故士民樂之。故君子富貴也，至于子孫而衰，則士民皆曰何君子之道衰也，數也。不肖暴者禍及其身，則士民皆曰，何天誅之遲也。
　　
夫民者，万世之本也，不可欺。凡居于上位者，簡士苦民者是謂愚，敬士愛民者是謂智。夫愚智者，士民命之也。故夫民者，大族也，民不可不畏也。故夫民者，多力而不可适也。嗚呼，戒之哉，戒之哉！与民為敵者，民必胜之。君能為善，則吏必能為善矣；吏能為善，則民必能為善矣。故民之不善也，吏之罪也；吏之不善也，君之過也。嗚呼，戒之，戒之！故夫士民者，率之以道，然后士民道也；率之以義，然后士民義也；率之以忠，然后士民忠也；率之以信，然后士民信也。故為人君者，其出令也，其如聲，士民學之，其如響，曲折而從君，其如景矣。嗚呼，戒之哉，戒之哉！君鄉善于此，則佚佚然協民皆鄉善于彼矣，猶景之象形也。君為惡于此，則啍啍然協民皆為惡于彼矣，猶響之應聲也。是以圣王而君子乎，執事而臨民者日戒慎一日，則士民亦日戒慎一日矣，以道先民也。
　　
道者，圣王之行也，文者圣王之辭也，恭敬者圣王之容也，忠信者圣王之教也。夫圣人也者，賢智之師也。仁義者，明君之性也。故堯舜禹湯之治天下也，所謂明君也，士民樂之，皆即位百年然后崩，士民猶以為大數也。桀紂，所謂暴亂之君也，士民苦之，皆即位數十年而滅，士民猶以為大久也。故夫諸侯者，士民皆愛之，則其國必興矣；士民皆苦之，則國必亡矣。故夫士民者，國家之所樹，而諸侯之本也，不可輕也。嗚呼！輕本不祥，實為身殃，戒之哉，戒之哉！

大政下

易使喜，難使怒者，宜為君。識人之功，而忘人之罪者，宜為貴。故曰：“刑罰不可以慈民，簡泄不可以得士。”故欲以刑罰慈民，辟其猶以鞭狎狗也，雖久弗親矣。故欲以簡泄得士，辟其猶以弧怵鳥也，雖久弗得矣。故夫士者，弗敬則弗至。故夫民者，弗愛則弗附。故欲求士必至，民必附，惟恭与敬，忠与信，古今毋易矣。渚澤有枯水，而國無枯士矣。故有不能求士之君，而無不可得之士。故有不能治民之吏，而無不可治之民。故君明而吏賢矣，吏賢而民治矣。故見其民而知其吏，見其吏而知其君矣。故君功見于選吏，吏功見于治民。故勸之其上者，由其下而上睹矣，此道之謂也。故治國家者，行道之謂，國家必宁，信道而不為，國家必空。故政不可不慎也，而吏不可不選也，而道不可离也。嗚呼，戒之哉！离道而災至矣。
　　
無世而無圣，或不得知也，無國而無士，或弗能得也。故世未嘗無圣也，而圣不得圣王，則弗起也。國未嘗無士也，不得君子，則弗助也。圣明則士闇飾矣。故圣王在上位，則士百里而有一人，則猶無有也。故王者衰，則士沒矣。故暴亂在位，則士千里而有一人，則猶比肩也。故國者有不幸，而無明君。君明也，則國無不幸而無賢士矣。故自古而至于今，澤有無水，國無無士，故士易得而難求也，易致而難留也。故求士而不以道，周遍境內不能得一人焉；故求士而以道，則國中多有之，此之謂士易得而難求也。故待士而以敬，則士必居矣；待士而不以道，則士必去矣，此之謂士易致而難留也。
　　
王者有易政而無易國，有易吏而無易民。故因是國也而為安，因是民也而為治。故湯以桀之亂氓為治，武王以紂之北卒為強。故民之治亂在于吏，國之安危在于政，故是以明君之于政也，慎之，于吏也，選之，然后國興也。故君能為善，則吏必能為善矣。吏能為善，則民必能為善矣。故民之不善也，失之者吏也；故民之善者，吏之功也。故吏之不善也，失之者君也；故吏之善者，君之功也。是故君明而吏賢，吏賢而民治矣。故苟上好之，其下必化之，此道之謂也。
　　
夫民之為言也，暝也；萌之為言也，盲也。故惟上之所扶而以之，民無不化也，故曰民萌民萌哉，直言其意而為之名也。夫民者賢不肖之材也，賢不肖皆具焉，故賢人得焉，不肖者伏焉，技能輸焉，忠信飾焉。故民者，積愚也。故夫民者，雖愚也，明上選吏焉，必使民与焉。故士民譽之，則明上察之，見歸而舉之。故士民苦之，則明上察之，見非而去之。故王者取吏不妄，必使民唱，然后和之。故夫民者，吏之程也。察吏于民，然后隨之。夫民至卑也，使之取吏焉，必取其愛焉。故十人愛之有歸，則十人之吏也；百人愛之有歸，則百人之吏也；千人愛之有歸，則千人之吏也；万人愛之有歸，則万人之吏也。故万人之吏，選卿相焉。
　　
夫民者，諸侯之本也；教者，政之本也；道者，教之本也。有道然后教也，有教然后政治也，政治然后民勸之，民勸之然后國丰富也。故國丰且富，然后君樂也，忠臣之功也。臣之忠者，君之明也。臣忠君明，此之謂政之綱也。故國也者行之綱，然后國臧也。故君之信，在于所信，所信不信，雖欲論信也，終身不信矣，故所信不可不慎也。事君之道，不過于事父，故不肖者之事父也，不可以事君。事長之道，不過于事兄，故不肖者之事兄也，不可以事長。使下之道，不過于使弟，故不肖者之使弟也，不可以使下。交接之道，不過于為身，故不肖者之為身也，不可以接友。慈民之道，不過于愛其子，故不肖者之愛其子，不可以慈民。居官之道，不過于居家，故不肖者之于家也，不可以居官。夫道者，行之于父，則行之于君矣；行之于兄，則行之于長矣；行之于弟，則行之于下矣；行之于身，則行之于友矣；行之于子，則行之于民矣；行之于家，則行之于官矣。故士則未仕而能以試矣。圣王選舉也，以為表也，問之然后知其言，謀焉然后知其极，任之以事，然后知其信。故古圣王君子不素距人，以此為明察也。
　　
國之治政在諸侯、大夫、士，察之理，在其与徒。君必擇其臣，而臣必擇其所与。故察明者，賢乎人之辭，不出于室而無不見也。察明者乘人，不出其官，而無所不入也。故王者居于中國，不出其國，而明于天下之政，何也？則賢人之辭也，不离其位，而境內親之者，謂之人為之行之也。故愛人之道，言之者謂之其府；故愛人之道，行之者謂之其禮。故忠諸侯者，無以易敬士也；忠君子者，無以易愛民也。諸侯不得士，則不能興矣；故君子不得民；則不能稱矣。故士能言道而弗能行者謂之器，能行道而弗能言者謂之用，能言之能行之者謂之實。故君子訊其器，任其用，乘其實，而治安興矣。嗚呼，人耳人耳！
　　
諸侯即位享國，社稷血食，而政有命國無君也；官有政長，而民有所屬，而政有命國無吏也；官駕百乘，而食食千人，政有命國無人也。何也？君之為言也，考也。故君也者，道之所出也。賢人不舉，而不肖人不去，此君無道也，故政謂此國無君也。吏之為言，理也。故吏也者，理之所出也，上為非而不敢諫，下為善而不知勸，此吏無理也，故政謂此國無吏也。官駕百乘，而食食千人，近側者不足以問諫，而由朝假不足以考度，故政謂此國無人也。嗚呼，悲哉！君者，群也，無人誰据？無据必蹶，政謂此國素亡也。

修政語上

黃帝曰：道若川谷之水，其出無已，其行無止。故服人而不為仇，分人而不譐者，其惟道矣。故播之于天下，而不忘者，其惟道矣。是以道高比于天，道明比于日，道安比于山。故言之者見謂智，學之者見謂賢，守之者見謂信，樂之者見謂仁，行之者見謂圣人。故惟道不可竊也，不可以虛為也。故黃帝職道義，經天地，紀人倫，序万物，以信与仁為天下先。然后濟東海，入江內，取綠圖，西濟積石，涉流沙，登于昆侖，于是還歸中國，以平天下，天下太平，唯躬道而已。
　　
帝顓頊曰：至道不可過也，至義不可易也。是故以后者复跡也。故上緣黃帝之道而行之，學黃帝之道而賞之，加而弗損，天下亦平也。
　　
顓頊曰：功莫美于去惡而為善，罪莫大于去善而為惡，故非吾善善而已也，善緣善也，非惡惡而已也，惡緣惡也。吾日慎一日，其此已也。
　　
帝嚳曰：緣道者之辭而与為道已，緣巧者之事而學為巧已，行仁者之操而与為仁已。故節仁之器，以修其躬，而身專其美矣。故士緣黃帝之道而明之，學帝顓頊之道而行之，而天下亦平矣。
　　
帝嚳曰：德莫高于博愛人，而政莫高于博利人，故政莫大于信，治莫大于仁，吾慎此而已矣。
　　
帝堯曰：“吾存心于先古，加志于窮民，痛万姓之罹罪，憂眾生之不遂也。”故一民或饑，曰：“此我饑之也。”一民或寒，曰：“此我寒之也。”一民有罪，曰：“此我陷之也。”仁行而義立，德博而化富。故不賞而民勸，不罰而民治，先恕而后行，是以德音遠也。是故堯教化及雕題蜀越，撫交趾，身涉流沙，地封獨山，西見王母，訓及大夏渠叟，北中幽都，及狗國与人身而鳥面，及焦僥。好賢而隱不逮，強于行，而菑于志，率以仁而恕，至此而已矣。
　　
帝舜曰：吾盡吾敬而以事吾上，故見謂忠焉；吾盡吾敬以接吾敵，故見謂信焉；吾盡吾敬以使吾下，故見謂仁焉。是以見愛親于天下之人，而見歸樂于天下之民，而見貴信于天下之君。故吾詳取之以敬也，吾得之以敬也，故欲明道而諭教，唯以敬者為忠，必服之。
　　
大禹之治天下也，諸侯万人，而禹一皆知其体。故大禹豈能一見而知之也？豈能一聞而識之也？諸侯朝會，而禹親報之，故是以禹一皆知其國也。其士月朝，而禹親見之，故是以禹一皆知其体也。然且大禹其猶大恐，諸侯會，則問于諸侯曰：“諸侯以寡人為驕乎？”朔日士朝，則問于士曰：“諸大夫以寡人為汏乎？其聞寡人之驕之汏耶，而不以語寡人者，此教寡人之殘道也，滅天下之教也，故寡人之所怨于人者，莫大于此也。”
　　
大禹曰：“民無食也，則我弗能使也，功成而不利于民，我弗能勸也。”故鬟河而道之九牧，鑿江而道之九路，洒五湖而定東海。民勞矣而弗苦者，功成而利于民也。禹嘗晝不暇食，夜不暇寢矣，方是時也，憂務故也。故禹与士民同務，故不自言其信，而信諭矣。故治天下，以信為之也。
　　
湯曰：學圣王之道者，譬其如日；靜思而獨居，譬其若火。夫舍學圣之道，而靜居獨思，譬其若去日之明于庭，而就火之光于室也。然可以小見，而不可以大知。是故明君而君子，貴尚學道，而賤下獨思也。故諸君子得賢而舉之，得賢而与之，譬其若登山乎。得不肖而舉之，得不肖而与之，譬其若下淵乎。故登山而望，其何不臨，而何不見？陵遲而入淵，其孰不陷溺？是以明君慎其舉，而君子慎其与，然后福可必歸，菑可必去也。
　　
湯曰：藥食嘗于卑，然后至于貴；藥言獻于貴，然后聞于卑。故藥食嘗于卑，然后至于貴，教也；藥言獻于貴，然后聞于卑，道也。故使人味食，然后食者，其得味也多；若使人味言，然后聞言者，其得言也少。故以是明上之于言也，必自也听之，必自也擇之，必自也聚之，必自也藏之，必自也行之。故道以數取之為明，以數行之為章，以數施之万姓為藏。是故求道者，不以目而以心；取道者，不以手而以耳。致道者以言，入道者以忠，積道者以信，樹道者以人。故人主有欲治安之心，而無治安之故者，雖欲治顯榮也，弗得矣。故治安不可以虛成也，顯榮不可以虛得也。故明君敬士察吏愛民，以參其极，非此者，則四美不附矣。

修政語下

周文王問于粥子曰：“敢問君子將入其職，則其于民也何如？”粥子對曰：“唯，疑。請以上世之政詔于君王。政曰：君子將入其職，則其于民也，旭旭然如日之始出也。”周文王曰：“受命矣。”曰：“君子既入其職，則其于民也何若？”對曰：“君子既入其職，則其于民也暯暯然如日之正中。”周文王曰： “受命矣。”曰：“君子既去其職，則其于民也何若？”對曰：“君子既去其職，則其于民也暗暗然如日之已入也。故君子將入而旭旭者，義先聞也；既入而暯暯者，民保其福也；既去而暗暗者，民失其教也。周文王曰：“受命矣。”
　　
周武王問于粥子曰：“寡人愿守而必存，攻而必得，戰而必胜，則吾為此柰何？”粥子曰：“唯，攻守而胜乎同器，而和与嚴其備也。故曰：和可以守，而嚴可以守，而嚴不若和之固也；和可以攻，而嚴可以攻，而嚴不若和之得也；和可以戰，而嚴可以戰，而嚴不若和之胜也，則唯由和而可也。故諸侯發政施令，政平于人者，謂之文政矣；諸侯接士而使吏，禮恭于人者，謂之文禮矣；諸侯听獄斷刑，仁于治，陳于行，其由此守而不存，攻而不得，戰而不胜者，自古而至于，今自天地之辟也，未之嘗聞也。今也君王欲守而必存，攻而必得，戰而必胜，則唯由此也為可也。”周武王曰：“受命矣。”
　　
周武王問于王子旦曰：“敢問治有必成，而戰有必胜乎？攻有必得，而守有必存乎？”王子旦對曰：“有。政曰：諸侯政平于內，而威于外矣。君子行修于身，而信于輿人矣，治民民治，而榮于名矣。故諸侯凡有治心者，必修之以道，而与之以敬，然后能以成也。凡有戰心者，必修之以政，而興之以義，然后能以胜也。凡有攻心者，必結之以約，而諭之以信，然后能以得也。凡有守心者，必固之以和，而諭之以愛，然后能有存也。”周武王曰：“受命矣。”師尚父曰： “吾聞之于政也，曰：天下壙壙，一人有之；万民藂藂，一人理之。故天下者，非一家之有也，有道者之有也。故夫天下者，唯有道者理之，唯有道者紀之，唯有道者使之，唯有道者宜處而久之。故夫天下者，難得而易失也，難常而易亡也。故守天下者，非以道則弗得而長也。故夫道者，万世之寶也。”周武王曰：“受命矣。”
　　
周成王年二十歲，即位享國。親以其身見于粥子之家而問焉。曰：“昔者先王与帝修道而道修，寡人之望也，亦愿以教。敢問興國之道柰何？”粥子對曰：“唯，疑。請以上世之政詔于君王。政曰：興國之道，君思善則行之，君聞善則行之，君知善則行之。位敬而常之，行信而長之，則興國之道也。”周成王曰：“受命矣。”
　　
周成王曰：“敢問于道之要柰何？”粥子對曰：“唯，疑，請以上世之政詔于君王。政曰：為人下者敬而肅，為人上者恭而仁，為人君者敬士愛民，以終其身，此道之要也。”周成王曰：“受命矣。”
　　
周成王曰：“敢問治國之道若何？”粥子曰：“唯，疑。請以上世之政詔于君王。政曰：治國之道，上忠于主，而中敬其士，而下愛其民。故上忠其主者，非以道義，則無以入忠也；而中敬其士，不以禮節，無以諭敬也；下愛其民，非以忠信，則無以諭愛也。故忠信行于民，禮節諭于士，道義入于上，則治國之道也。雖治天下者，由此而已。”周成王曰：“受命矣。”
　　
周成王曰：“寡人聞之：有上人者，有下人者，有賢人者，有不肖人者，有智人者，有愚人者。敢問上下之人何以為异？”粥子對曰：“唯，疑，請以上世之政詔于君王。政曰：凡人者，若賤若貴，若幼若老。聞道志而藏之，知道善而行之，上人矣。聞道而弗取藏也，知道而弗取行也，則謂之下人也。故夫行者善，則謂之賢人矣；行者惡，則謂之不肖矣。故夫言者善，則謂之智矣；言者不善，則謂之愚矣。故智愚之人有其辭矣，賢不肖之人別其行矣，上下之人等其志矣。”周成王曰：“受命矣。”
　　
周成王曰：“寡人聞之：圣王在上位，使民富且壽云。若夫富，則可為也；若夫壽，則不在天乎？”粥子曰：“唯，疑。請以上世之政詔于君王。政曰：圣王在上位，則天下不死軍兵之事，故諸侯不私相攻，而民不私相斗，鬩不私相煞也。故圣王在上位，則民免于一死，而得一生矣。圣王在上，則君積于道，而吏積于德，而民積于用力，故婦為其所衣，丈夫為其所食，則民無凍餒矣。圣王在上，則民免于二死，而得二生矣。圣王在上，則君積于仁，而吏積于愛，而民積于順，則刑罰廢矣，而民無夭遏之誅。故圣王在上，則民免于三死，而得三生矣。圣王在上，則使民有時，而用之有節，則民無厲疾。故圣王在上，則民免于四死，而得四生矣。故圣王在上，則使盈境內，興賢良，以禁邪惡。故賢人必用，而不肖人不作，則已得其命矣。故夫富且壽者，圣王之功也。”周成王曰：“受命矣。”

卷第十

禮容語上

禮容語下

魯叔孫昭聘于宋，宋元公与之燕，飲酒樂。昭子右坐，歌終而語，因相泣也。樂祁曰：“過哉君！非哀所也。”已而告人曰：“今茲君与叔孫其皆死乎？吾聞之：哀樂而樂哀，皆喪心也。心之精爽，是謂魂魄，魂魄已失，何以能久？且吾聞之：主民者不可以偷，偷必死。今君与叔孫其語皆偷，死日不遠矣。”居六月，宋元公薨，閒一月，叔孫婼卒。
　　
晉叔向聘于周，發幣大夫，及單靖公。靖公享之，儉而敬，賓禮贈賄同是禮而從。享燕無私，送不過郊，語說昊天有成命。
　　
既而叔向告人曰：“吾聞之曰：‘一姓不再興。’今周有單子以為臣，周其复興乎？昔史佚有言曰：‘動莫若敬，居莫若儉，德莫若讓，事莫若資。’ 今單子皆有焉。夫宮室不崇，器無虫鏤，儉也；身恭除洁，外內肅給，敬也；燕好享賜，雖歡不踰等，讓也；賓之禮事，稱上而差，資也。若是而加之以無私，重之以不侈，能辟怨矣。居儉動敬德讓事資而能辟怨，以為卿佐，其有不興乎？
　　
夫昊天有成命，頌之盛德也。其詩曰：‘昊天有成命，二后受之，成王不敢康，夙夜基命宥謐。”謐者，宁也，億也。命者，制令也。基者，經也，勢也。夙，早也。康，安也。后，王也。二后，文王、武王。成王者，武王之子，文王之孫也。文王有大德，而功未就，武王有大功，而治未成。及成王承嗣，仁以臨民，故稱昊天焉。不敢怠安，蚤興夜寐，以繼文王之業，布文陳紀，經制度，設犧牲，使四海之內，懿然葆德，各遵其道，故曰有成承順武王之功，奉揚文王之德。九州之民，四荒之國，歌謠文武之烈，絫九譯而請朝，致貢職以供祀，故曰二后受之。方是時也，天地調和，神民順億，鬼不厲祟，民不謗怨，故曰宥謐。成王質仁圣哲，能明其先，能承其親，不敢惰懈，以安天下，以敬民人。今單子美說其志也，以佐周室，吾故曰周其复興乎。”故周平王既崩以后，周室稍稍衰弱不墜。當單子之佐政也，天子加尊，周室加興。
　　
晉之三卿卻錡、卻犨、卻至從晉厲公會諸侯于柯陵，周單襄公在會。晉厲公視遠步高；卻錡見單子，其語犯；卻犨見，其語訐；卻至見，其語伐；齊國佐見，其語盡。
　　單襄公告魯成公曰：“晉將有亂，其君与三卻其當之乎？”魯侯曰：“寡人固晉而強其君，今君曰‘將有亂’，敢問天道乎？意人故也？”
　　
對曰：“吾非諸史也，焉知天道？吾見晉君之容，而听三卻之語矣，殆必有禍矣。君子目以正体，足以從之，是以觀容而知其心。今晉侯視遠而足高，目不在体，而足不步目，其心必异矣。体目不相從，何以能久？夫合諸侯，國之大事也，于是觀存亡之征焉。故國將有福，其君步言視听，必皆得适順善，則可以知德矣。視遠曰絕其義，足高曰棄其德，言爽曰反其信，听淫曰离其名。夫目以處義，足以踐德，口以庇信，耳以听名者也，故不可不慎也。偏亡者有咎，既亡則國從之。今晉侯無一可焉，吾是以云。夫卻氏，晉之寵人也。是族在晉，有三卿五大夫，貴矣，亦可以戒懼矣。今卻伯之語犯，卻叔訐，卻季伐。犯則凌人，吁則誣人，伐則揜人。有是寵也，而益之以三怨，其誰能忍之？齊國武子亦將有禍。齊，亂國也。立于淫亂之朝，而好盡言以暴人過，怨之本也。惟善人能受盡言。今齊既亂，其能善乎？”
　　
居二年，晉殺三卿。明年，厲公弒于東門。是歲也，齊人果殺國武子。詩曰：“敬之敬之，天惟顯思，命不易哉，毋曰高高在上，陟降厥士，日監在茲，維予小子，不聰敬止，日就月將，學有緝熙于光明，佛時仔肩，視我顯德行。”故弗順弗敬，天下不定，忘敬而怠，人必乘之。嗚呼，戒之哉！

胎教

易曰：“正其本而万物理，失之毫厘，差以千里，故君子慎始。”春秋之元，詩之關雎，禮之冠婚，易之乾坤，皆慎始敬終云爾。
　　
素成，謹為子孫婚妻嫁女，必擇孝悌世世有行義者，如是則其子孫慈孝，不敢淫暴，党無不善，三族輔之。故鳳凰生而有仁義之意，虎狼生而有貪戾之心，兩者不等，各以其母。嗚呼，戒之哉！無養乳虎，將傷天下，故曰素成胎教之道，書之玉版，藏之金柜，置之宗廟，以為后世戒。
　　
青史氏之記曰：“古者胎教之道，王后有身，七月而就蔞室，太師持銅而御戶左，太宰持斗而御戶右，太卜持蓍龜而御堂下，諸官皆以其職御于門內。比三月者，王后所求聲音非禮樂，則太師撫樂而稱不習。所求滋味者非正味，則太宰荷斗而不敢煎調，而曰：“不敢以侍王太子。”太子生而泣，太師吹銅曰：“聲中某律。”太宰曰：“滋味上某。”太卜曰：“命云某。”
　　
然后，為王太子懸弧之禮義。東方之弧以梧。梧者，東方之草，春木也。其牲以雞。雞者，東方之牲也。南方之弧以柳。柳者，南方之草，夏木也。其牲以狗。狗者，南方之牲也。中央之弧以桑。桑者，中央之木也。其牲以牛。牛者，中央之牲也。西方之弧以棘。棘者，西方之草也，秋木也。其牲以羊。羊者，西方之牲也。北方之弧以棗。棗者，北方之草，冬木也。其牲以彘。彘者，北方之牲也。五弧五分矢，東方射東方，南方射南方，中央高射，西方射西方，北方射北方，皆三射。其四弧具其余各二分矢，懸諸國四通門之左；中央之弧亦具，余二分矢，懸諸社稷門之左。

　　
然后，卜王太子名，上毋取于天，下毋取于地，毋取于名山通谷，毋悖于鄉俗。是故君子名難知而易諱也，此所以養恩之道也。
　　
正之禮者，王太子無羞臣領臣之子也，故謂領臣之子也？身朝王者，妻朝后，之子朝王太子，是謂臣之子也，此正禮胎教也。周妃后妊成王于身，立而不跛，坐而不差，笑而不諠，獨處不倨，雖怒不罵，胎教之謂也。成王生，仁者養之，孝者襁之，四賢傍之。成王有知，而選太公為師，周公為傅，前有与計，而后有与慮也。是以封于泰山而禪于梁父，朝諸侯，一天下。由此觀之，主左右不可不練也。
　　
昔禹以夏王，而桀以夏亡；湯以殷王，而紂以殷亡；闔閭以吳戰胜無敵，而夫差以之見禽于越；文公以晉伯，而厲公以見殺于匠麗之宮；威王以齊強于天下，而簡公以殺于檀台；穆公以秦顯名尊號，而二世以劫于望夷之宮。其所以君王同，而功跡不等者，所任异也。
　　
故成王處襁褓之中，朝諸侯，周公用事也。武靈王五十而弒于沙丘，任李兌也。齊桓公得管仲，九合諸侯，一匡天下，稱為義主；失管仲，任豎刀，而身死不葬，為天下笑。一人之身，榮辱具施焉者，在所任也。故魏有公子無忌，而削地复；趙任藺相如，而秦兵不敢出；安陵任周瞻，而國獨立；楚有申包胥，而昭王复反；齊有陳單，襄王得其國。由此觀之，無賢佐俊士，能成功立名，安危繼絕者，未之有也。是以國不務大而務得民心，佐不務多而務得賢者。得民心而民往之，得賢者而賢者歸之。
　　
文王請除炮烙之刑，而殷民從；湯去張网者之三面，而二垂至；越王不頹舊冢，而吳人服。以其所為順于人也。故同聲則處异而相應，意合則未見而相親。賢者立于本朝，而天下之士相率而趨之，何以知其然也？管仲者，桓公之讎也。鮑叔以為賢于己，而進之桓公。七十言說，乃听。遂使桓公除仇讎之心，而委之國政焉。桓公垂拱無事而朝諸侯，鮑叔之力也。管仲之所以趨桓公，而無自危之心者，同聲于鮑叔也。
　　
衛靈公之時，蘧伯玉賢而不用，彌子瑕不肖而任事。史?患之，數言蘧伯玉賢而不听。病且死，謂其子曰：“我即死，治喪于北堂。吾生不能進蘧伯玉而退彌子瑕，是不能正君也。生不能正君者，死不當成禮。死而置尸于北堂，于我足矣。”靈公往吊，問其故，其子以父言聞。靈公戚然易容而寤曰：“吾失矣。”立召蘧伯玉而進之，召彌子瑕而退之。徙喪于堂，成禮而后去。衛國以治，史?之力也。夫生進賢而退不肖，死且未止，又以尸諫，可謂忠不衰矣。
　　
紂殺王子比干，而箕子被發而佯狂。陳靈公殺泄冶，而鄧元去陳以族徙。自是之后，殷并于周，陳亡于楚，以其殺比干与泄冶而失箕子与鄧元也。燕昭王得郭隗，而鄒衍、樂毅自齊、魏至，于是舉兵而攻齊，栖閔王于莒。燕度地計眾，不与齊均也，然而所以能信意至于此者，由得士故也。故無常安之國，無宜治之民，得賢者顯昌，失賢者危亡。自古及今，未有不然者也。
　　
明鑒所以照形也，往古所以知今也。夫知惡古之所以危亡，不務襲跡于其所安存，則未有异于卻走而求及前人也。太公知之，故國微子之后，而封比干之墓。夫圣人之于圣者之死，尚如此其厚也，況當世存者乎！其弗失可知矣。

立后義

古之圣帝，將立世子，則帝自朝服，升自阼階上，西鄉于妃。妃抱世子自房出，東鄉。太史奉書西上堂，當兩階之閒，北面立，曰世子名曰某者參。帝執禮稱辭命世子曰度太祖、太宗与社稷于子者參。其命也妃曰不敢者再。于三命曰謹受命，拜而退。太史以告太祝，太祝以告太祖、太宗与社稷。太史出，以告太宰，太宰以告州伯，州伯命藏之州府。凡諸貴已下，至于百姓，男女無敢与世子同名者。以此防民，百姓猶有爭為君者。
　　
夫勢明，則民定，而出于一道，故人皆爭為宰相，而不奸為世子。非宰相尊而世子卑也，不可以智求，不可以力爭也。今以為知子莫如父，故疾死置后者，恣父之所以，比使親戚不相親，兄弟不相愛，亂天下之紀，使天下之俗失，明尊敬而不讓，其道莫經于此。疾死置后，以嫡長子，如此則親戚相愛而兄弟不爭，此天下之至義也。民之不爭，亦惟學王宮國君室也。
　　
殷湯放桀，武王弒紂，此天下之所同聞也。為人臣而放其君，為人下而弒其上，天下之至逆也。而所以有天下者，以為天下開利除害，以義繼之也，故聲名稱于天下而傳于后世。隱其惡而揚其德美，立其功烈而傳之于久遠，故天下皆稱圣帝。至治其道之下，當天下之散亂，以強凌弱，眾暴寡，智欺愚，士卒罷弊，死于甲兵，老弱騷動，不得治產業，以天下之無天子也。
　　
高皇帝起于布衣，而兼有天下，臣万方諸侯，為天下辟興利除害，寢天下之兵，天下之至德也，而天下莫能明高皇帝之德美，定功烈而施之于后世也，故天下猶行弊世德与其功烈風俗也。夫帝王者，莫不相時而立儀，度務而制事，以馴其時也。欲變古易常者，不死必亡，此圣人之所制也。惡民更之，故拘為書使結之也，所以聞于后世也。









*** END OF THE PROJECT GUTENBERG EBOOK 賈誼新書 ***


    

