*** START OF THE PROJECT GUTENBERG EBOOK 唐才子傳 ***




Produced by Hui-Ting Chuang








书名: 唐才子傳
辛文房著


Title: Tang Caizi Chuan (Biographies of T'ang Talents)
Author: Xin Wen-fang




卷一

        ○序

    魏帝著《論》，稱“文章經國之大業，不朽之盛事，年壽有時而

盡，未若文章之無窮”。詩，文而音者也。唐興尚文，衣冠兼化，無

慮不可勝計。擅美于詩，當復千家。歲月苒苒，遷逝淪落，亦且多矣

。況乃浮沉畏途，黽勉卑宦，存沒相半，不亦難乎！崇事奕葉，苦思

積年，心神游穹厚之倪，耳目及晏曠之際，幸成著述，更或凋零，兵

火相仍，名逮于此，談何容易哉！夫詩，所以動天地，感鬼神，厚人

倫，移風俗也。發乎其情，止乎禮義，非苟尚辭而已。溯尋其來，國

風、雅、頌開其端，《離騷》、《招魂》放厥辭；蘇、李之高妙，足

以定律；建安之遒壯，粲爾成家；爛漫于江左，濫觴于齊、梁，皆襲

祖沿流，坦然明白。鏗鏘愧金石，炳煥卻丹青，理窮必通，因時為變

，勿訝于枳橘，非土所宜；誰別于渭、涇，投膠自定，蓋系乎得失之

運也。唐几三百年，鼎鐘挾雅道，中間大體三變，故章句有焦心之人

，聲律至穿楊之妙，于法而能備，于言無所假。及其逸度高標，余波

遺韻，臨高能賦，閑暇微吟，舊格近體、古風樂府之類，芳沃當代，

響起陳人，淡寂無枯悴之嫌，繁藻無淫妖之忌，猶金碧助彩，宮商自

協，端足以仰緒先塵，俯謝來世，清廟之瑟，薰風之琴，未或簡其沉

郁，兩晉風流，不相下于秋毫也。余遐想高情，身服斯道，究其梗概

行藏，散見錯出，使覽于述作，尚昧音容，洽彼姓名，未辨機軸，嘗

切病之。頃以端居多暇，害事都捐，游目簡編，宅心史集，或求詳累

帙，因備先傳，撰擬成篇，斑斑有據，以悉全時之盛，用成一家之言

，各冠以時，定為先后，遠陪公議，誰得而誣也。如方外高格，逃名

散人，上漢仙侶，幽閨綺思，雖多微考實，故別總論之。天下英奇，

所見略似，人心相去，苦亦不多。至若觸事興懷，隨附篇末。異方之

士，弱冠斐然，狃于見聞，豈所能盡。敢倡斯盟，尚賴同志相與廣焉

。庶乎作九京于長夢，詠一代之清風。后來奮飛可畏，相激百世之下

，猶期賞音也。傳成凡二百七十八篇，因而附錄不泯者又一百二十家

，厘為十卷，名以《唐才子傳》云。有元大德甲辰春引。

    ○六帝

    夫云漢昭回，仰彌高于宸極；洪鐘希叩，發至響于咸池。以太宗

天縱，玄廟聰明，憲、德、文、僖，睿姿繼挺，俱以萬機之暇，特駐

吟情，奎璧騰輝，袞龍浮彩，寵延臣下，每錫贈酬。故上有好者，下

必有甚焉者矣。

   ○王績

    績，字無功，絳州龍門人，文中子通之弟也。年十五游長安，謁

楊素，一坐服其英敏，目為神仙童子。隋大業末，舉孝廉高第，除秘

書正字。不樂在朝，辭疾，復授揚州六合縣丞。以嗜酒妨政，時天下

亦亂，遂托病風，輕舟夜遁。嘆曰：“網羅在天，吾將安之！”乃還

故鄉。至唐武德中，詔征以前朝官待詔門下省，績弟靜謂績曰：“待

詔可樂否“曰：“待詔俸薄，況蕭瑟，但良醞三升，差可戀耳。”（

待詔）江國公聞之曰：“三升良醞，未足以絆王先生。”特判日給一

斗。時人呼為“斗酒學士”。貞觀初，以疾罷歸。河渚間有仲長子光

者，亦隱士也，無妻子。績愛其真，遂相近結廬，日與對酌。君有奴

婢數人，多種黍，春秋釀酒，養鳧雁、蒔藥草自供。以《周易》、《

莊》、《老》置床頭，無他用心也。自號“東皋子”。雖刺史謁見，

皆不答。終于家。性簡傲，好飲酒，能盡五斗，自著《五斗先生傳》

。彈琴、為詩、著文，高情勝氣，獨步當時。撰《酒經》一卷、《酒

譜》一卷。李淳風見之曰：“君酒家南、董也。”及詩賦等傳世。

    論曰：唐興迨季葉，治日少而亂日多，雖草衣帶索，罕得安居。

當其時，遠釣弋者，不走山而逃海，斯德而隱者矣。自王君以下，幽

人間出，皆遠騰長往之士，危行言遜，重撥禍機，糠核軒冕，挂冠引

退，往往見之。躍身炎冷之途，標華黃、綺之列。雖或累聘丘園，勉

加冠佩，適足以速深藏于藪澤耳。然猶有不能逃白刃、死非命焉。夫

跡晦名彰，風高塵絕，豈不以有翰墨之妙，騷雅之奇美哉！文章為不

朽之盛事也。恥不為堯、舜民，學者之所同志；致君于三、五，懦夫

尚知勇為。今則舍聲利而向山棲，鹿冠舄几，使于錦繡之服；柴車茅

舍，安于丹雘之廈；藜羹不糝，甘于五鼎之味；素琴濁酒，和于醇飴

之奉；樵青山，漁白水，足于佩金魚而紆紫綬也。時有不同也，事有

不侔也。向子平曰：“吾故知富不如貧，貴不如賤，第未知死何如生

。“此達人之言也。《易》曰：“遯之時義大矣哉！”

    ○崔信明

    信明，青州人。少英敏，及長，強記，美文章。高孝基語人曰：

“崔生才冠一時，但恨位不到耳。”隋大業中，為堯城令。竇建德僭

號，信明弟仕賊，勸信明降節，當得美官。不肯從，遂逾城去，隱太

行山中。唐貞觀六年，詔即家拜興勢丞，遷秦川令，卒。信明恃才蹇

亢，嘗自矜其文。時有揚州錄事參軍滎陽鄭世翼，亦驁倨忤物，遇信

明于江中，謂曰：“聞君有‘楓落呈江冷’之句，仍願見其余。”信

明欣然多出舊制。鄭覽未終，曰：“所見不逮所聞！”投卷于水中，

引舟而去。今其詩傳者數篇而已。

   ○王勃

    勃，字子安，太原人，王通之諸孫也。六歲善辭章。麟德初，劉

祥道表其材，對策高第。未及冠，授朝散郎。沛王召署府修撰。時諸

王斗雞，會勃戲為文檄英王雞，高宗聞之，怒，斥出府。勃既廢，客

劍南，登山曠望，慨然思諸葛之功，賦詩見情。又嘗匿死罪官奴，恐

事泄，輒殺之，事覺當誅，會赦除名。父福畤坐是左遷交趾令。勃往

省覲，途過南昌，時都督閻公新修滕王閣成，九月九日，大會賓客，

將令其婿作記，以夸盛事。勃至入謁，帥知其才，因請為之。勃欣然

對客操觚，頃刻而就，文不加點，滿座大驚。酒酣辭別，帥贈百縑，

即舉帆去，至炎方，舟入洋海溺死，時年二十九。勃屬文綺麗，請者

甚多，金帛盈積，心織而衣，筆耕而食。然不甚精思，先磨墨數升，

則酣飲，引被覆面臥，及寤，援筆成篇，不易一字，人謂之腹稿。嘗

言人子不可不知醫，時長安曹元有秘方，勃盡得其術。又以虢州多藥

草，求補參軍。倚才陵藉，僚吏疾之。有集三十卷，及《舟中纂序》

五卷，今行于世。勃嘗遇異人，相之曰：“子神強骨弱，氣清體羸，

腦骨虧陷，目睛不全。秀而不實，終無大貴矣。”故其才長而命短者

，豈非相乎。

    ○楊炯

    炯，華陰人。顯慶六年舉神童，授校書郎。永隆二年，皇太子舍

奠，表豪俊，充崇文館學士。后為婺州盈川令。卒。炯恃才憑傲，每

恥朝士矯飾，呼為“麒麟楦”。或問之，曰：“今假弄麒麟戲者，必

刻畫其形覆驢上，宛然異物，及去其皮，還是驢耳。”聞者甚不平，

故為時所忌。初，張說以《箴》贈盈川之行，戒其苛刻，至官，果以

酷稱。炯博學善文，與王勃、盧照鄰、駱賓王以文辭齊名，海內稱四

才子，亦曰“四杰”，效之者風靡焉。炯嘗謂：“吾愧在盧前，恥居

王后。”張說曰：“盈川文如懸河，酌之不竭。恥王后，愧盧前，謙

也。”有《盈川集》三十卷行于世。

    ○盧照鄰

    照鄰，字昇之，范陽人。調鄧王府典簽，王愛重，謂人曰：“此

吾之相如也。”后遷新都尉，嬰病去官。居太白山草閣，得方士玄明

膏餌之。會父喪，號慟，因嘔，丹輒出，疾愈甚。家貧苦，貴宦時時

供衣藥，乃去具茨山下，買園數十畝，疏潁水周舍，復豫為墓，偃臥

其中。自以當高宗時尚吏，己獨儒；武后尚法，己獨黃老；后封嵩山

，屢聘賢士，己已廢；著《五悲文》以自明。手足攣緩，不起行已十

年，每春歸秋至，云壑煙郊，輒輿出戶庭，悠然一望。遂自傷，作《

釋疾文》，有云：“覆燾雖廣，嗟不容乎此生；亭育雖繁，恩已絕乎

斯代。”與親屬訣，自沉潁水。有詩文二十卷及《幽懮子》三卷行于

世。

    ○駱賓王

    賓王，義烏人。七歲能賦詩。武后時，數上疏言事，得罪貶臨海

丞，鞅鞅不得志，棄官去。文明中，徐敬業起兵欲反正，往投之，署

為府屬。為敬業作檄傳天下，暴斥武后罪。后見讀之，矍然曰：“誰

為之“或以賓王對，后曰：“有如此才不用，宰相過也。”及敗亡命

，不知所之。后宋之問貶還，道出錢塘，游靈隱寺，夜月，行吟長廊

下，曰：“鷲嶺郁岧嶢，龍宮隱寂寥。”未得下聯。有老僧燃燈坐禪

，問曰：“少年不寐，而吟諷甚苦，何耶“之問曰：“欲題此寺，而

思不屬。”僧笑曰：“何不道‘樓觀滄海日，門對浙江潮。’“之問

終篇曰：“桂子月中落，天香云外飄。捫蘿登塔遠，刳木取泉遙。云

薄霜初下，冰輕葉未凋。待入天台寺，看余渡石橋。”僧一聯，篇中

警策也。遲明訪之，已不見。老僧即駱賓王也。傳聞桴海而去矣。后

，中宗詔求其文，得百余篇及詩等十卷，命郗云卿次序之，及《百道

判集》一卷，今傳于世。

    ○杜審言

    審言，字必簡，京兆人，預之遠裔。咸亨元年宋守節榜進士，為

隰城尉。恃高才，傲世見疾。蘇味道為天官侍郎，審言集判，出謂人

曰：“味道必死。”人驚問何故，曰：“彼見吾判，當羞死耳。”又

曰：“吾文章當得屈、宋作衙官，吾筆當得王羲之北面。”其矜誕類

此。坐事貶吉州司戶。乃武后召還，將用之，問曰：“卿喜否“審言

舞蹈謝。后令賦《歡喜詩》，稱旨，授著作郎，為修文館直學士。卒

。初，審言病，宋之問、武平一往省候，曰：“甚為造化小兒相苦，

尚何言！然吾在，久壓公等。今且死，但恨不見替人也。”少與李嶠

、崔融、蘇味道為“文章四友”。有集十卷，今不存，但傳詩四十余

篇而已。

    ○沈佺期

    佺期，字云卿，相州人。上元二年鄭益榜進士。工五言。由協律

、考功郎受賕，長流驩州。后召拜起居郎，兼修文館直學士。常侍宮

中，既侍宴，帝詔學士等為《回波》舞，佺期作弄辭悅帝，詔賜牙緋

。歷中書舍人。佺期嘗以詩贈張燕公，公曰：“沈三兄詩清麗，須讓

居第一也。”詩名大振。自魏建安迄江左，詩律屢變。至沈約、鮑照

、庾信、徐陵以音韻相婉附，屬對精致。及佺期、之問，又加靡麗。

回忌聲病，約句准篇，著定格律，遂成近體，如錦繡成文，學者宗尚

。語曰：“蘇、李居前，沈、宋比肩。”謂唐詩變體，始自二公，猶

始自蘇武、李陵也。有集十卷，今傳于世。

    ○宋之問

    之問，字延清，汾州人。上元二年進士。偉貌辯給。甫冠，武后

召與楊炯分直習藝館，累轉尚方監丞。后游龍門，詔從臣賦詩，左史

東方虯詩先成，后賜錦袍。之問俄頃獻，后覽之嗟賞，更奪袍以賜。

后求北門學士，以有齒疾不許，遂作《明河篇》，有“明河可望不可

親“之句，以見志。謅事張易之，坐貶瀧州。后逃歸，匿張仲之家。

聞仲之謀殺武三思，乃告變，擢鴻臚簿，遷考功郎，復媚太平公主。

以知舉賄賂狼藉，下遷越州長史。窮歷剡溪山水，置酒賦詩，日游宴

，賓客雜遝。睿宗立，以無悛悟之心，流欽州，御史劾奏賜死。人言

劉希夷之報也。徐堅嘗論其文，“如良金美玉，無施不可”。有集行

世。

    ○劉希夷

    希夷，字廷芝，潁川人。上元二年鄭益榜進士，時年二十五，射

策有文名。苦篇詠，特善閨帷之作，詞情哀怨，多依古調，體勢與時

不合，遂不為所重。希夷美姿容，好談笑，善彈琵琶，飲酒至數斗不

醉，落魄不拘常檢。嘗作《白頭吟》，一聯云：“今年花落顏色改，

明年花開復誰在。”既而嘆曰：“此語讖也。石崇謂‘白首同所歸’

，復何以異。”乃除之。又吟曰：“年年歲歲花相似，歲歲年年人不

同。”復嘆曰：“死生有命，豈由此虛言乎！”遂并存之。舅宋之問

苦愛后一聯，知其未傳于人，懇求之，許而竟不與。之問怒其誑己，

使奴以土囊壓殺于別舍，時未及三十，人悉憐之。有集十卷及詩集四

卷，今傳。希夷天賦俊爽，才情如此，想其事業勛名，何所不至，孰

謂奇蹇之運，遭逢惡人，寸祿不沾，長懷頓挫，斯才高而見忌者也。

賈生悼長沙之屈，檷衡痛江夏之來，倏焉折首，無何殞命。以隋侯之

珠，彈千仞之雀，所較者輕，所失者重，玉迸松摧，良可惜也。況于

骨肉相殘者乎！

    ○陳子昂

    子昂，字伯玉，梓州人。開耀二年許旦榜進士。初，年十八時，

未知書，以富家子，任俠尚氣弋博，后入鄉校感悔，即于州東南金華

山觀讀書，痛自修飭，精窮墳典，耽愛黃、老、《易•象》。光宅元

年，詣闕上書，諫靈駕入京。武后召見，奇其才，遂拜麟台正字，令

云：“地籍英華，文稱暐曄。”累遷拾遺。聖歷初，解官歸。會父喪

，廬塚次。縣令段簡貪殘，聞其富，造詐誣子昂，脅取賂二十萬緡，

猶薄之，遂送獄。子昂自筮封，驚曰：“天命不祐，吾殆窮乎！”果

死獄中，年四十三。子昂貌柔雅，為性褊躁，輕財好施，篤朋友之義

。與游英俊，多秉鈞衡。唐興，文章承徐、庾余風，天下祖尚，子昂

始變雅正。初，為《感遇詩》三十章，王適見而驚曰：“此子必為海

內文宗。”由是知名，凡所著論，世以為法，詩調尤工。嘗勸后興明

堂、太學，以調元氣。柳公權評曰：“能極著述，克備比興，唐興以

來，子昂而已。”有集十卷，今傳。嗚呼！古來材大，或難為用。象

以有齒，卒焚其身。信哉，子昂之謂歟！

    ○李百藥

    百藥，字重規，定州人。幼多病，祖母以“百藥“名之。七歲能

文。襲父德林爵。會高祖招杜伏威，百藥勸朝京師，中道而悔，怒，

飲以石灰酒，因大利几死，既而宿病皆愈。貞觀中，拜中書舍人，遷

太子庶子。嘗侍帝，同賦《帝京篇》，手詔褒美，曰：“卿何身老而

才之壯，齒宿而意之新乎！”百藥才行，天下推服。好獎荐后進。翰

藻沉郁，詩尤所長。有集傳世。

    ○李嶠

    嶠，字巨山，趙州人。十五通五經，二十擢進士，累遷為監察御

史。武后時，同鳳閣鸞台平章事。后因罪貶廬州別駕，卒。嶠富才思

，有所屬綴，人輒傳諷。明皇將幸蜀，登花萼樓，使樓前善《水調》

者奏歌，歌曰：“山川滿目淚沾衣，富貴榮華能几時不見只今汾水上

，惟有年年秋雁飛。”帝慘愴，移時，顧侍者曰：“誰為此“對曰：

“故宰相李嶠之詞也。”帝曰：“真才子！”不待終曲而去。嶠前與

王勃、楊炯接，中與崔融、蘇味道齊名，晚諸人沒，為文章宿老，學

者取法焉。今集五十卷，《雜詠詩》十二卷，《單題詩》一百二十首

，張方為注，傳于世。

    ○張說

    說，字道濟，洛陽人。垂拱四年，舉學綜古今科，中第三等，考

策日封進，授太子校書。令曰：“張說文思清新，藝能優洽。金門對

策，已居高科之首；銀榜效官，宜申一命之秩。”后累遷鳳閣舍人。

睿宗時，兵部侍郎、同平章事。開元十八年，終左丞相、燕國公。說

敦氣節，重然諾。為文精壯，長于碑志。朝廷大述作，多出其手。詩

法特妙，晚謫岳陽，詩益淒婉，人謂得江山之助。今有集三十卷，行

于世。子均，開元四年進士，亦以詩鳴。”

    ○王翰

    翰，字子羽，并州人。景云元年盧逸下進士及第。又舉直言極諫

，又舉超拔群類科。少豪蕩，怯才不羈，喜縱酒，櫪多名馬，家蓄妓

樂。翰發言立意，自比王侯。日聚英杰，縱禽擊鼓為歡。張嘉貞為本

州長史，厚遇之。翰酒間自歌，以舞屬嘉貞，神氣軒舉。張說尤加禮

異，及輔政，召為正字，擢駕部員外郎。說罷，翰出為仙州別駕。以

窮樂畋飲，貶嶺表，道卒。翰工詩，多壯麗之詞。文士祖詠、杜華等

，嘗與游從。華母崔氏云：“吾聞孟母三遷，吾今欲卜居，使汝與王

翰為鄰，足矣。”其才名如此。燕公論其文，如瓊杯玉斝，雖爛然可

珍，而多玷缺云。有集今傳。太史公恨古布衣之俠，湮沒無聞，以其

義出存亡死生之間，而不伐其德，千金駟馬，才啻草芥。信哉，名不

虛立也。觀王翰之氣，其若人之儔乎！”

    ○吳筠

    筠，字貞節，華陰人。通經義，美文辭。舉進士不中，隱居南陽

倚帝山為道士。天寶中，玄宗遣使召至京師，與語甚悅，敕待詔翰林

。獻《玄綱》三篇。帝問道，對曰：“深于道者，惟《老子》五千言

，其余徒費紙札耳。”復問神仙治煉之術，曰：“此野人之事，積歲

月求之，非人主所宜留意。”筠每陳設名教世務，帝重之。初，筠愛

會稽山水，往來天台、剡中，與李白、孔巢父相遇酬唱，至是因荐于

朝，帝即遣使召之。筠性高鯁，其待詔翰林時，恃承恩顧。高力士素

奉佛，嘗短筠于上前。筠故多著賦文，深詆釋氏，頗為通人所譏云。

后知天下將亂，苦求還嵩山，詔為立道觀。大歷間卒。弟子謚為宗元

先生。善為詩。有集十卷，權德輿序之。

   ○張子容

    子容，襄陽人。開元元年常無名榜進士。仕為樂城令。初與孟浩

然同隱鹿門山，為死生交，詩篇唱答頗多。后值亂離，流寓江表，嘗

送內兄李錄事歸故里云：“十年多難與君同，几處移家逐轉蓬。白首

相逢征戰后，青春已過亂離中。行人杳杳看西日，歸馬蕭蕭向北風。

漢水楚云千萬里，天涯此別恨無窮。”后竟棄官歸舊業。有詩集，興

趣高遠，略去凡近。當時哲匠，咸稱道焉。

   ○李昂

    昂，開元二年王丘下狀元及第。天寶間仕為禮部侍郎，知貢舉，

獎拔寒素甚多。工詩，有《戚夫人楚舞歌》一篇，播傳人口，真佳作

也。

   ○孫逖

    逖，博州人。幼而有文，屬思警敏，援筆成篇。開元二年，舉手

筆俊拔、哲人奇士隱淪屠釣及文藻宏麗等科，第一人及第。玄宗引見

，擢左拾遺，集賢殿修撰。改考功員外郎，遷中書舍人。與顏真卿、

李華、蕭穎士皆同時，稱海內名士。仕終刑部侍郎。善詩，古調今格

，悉其所長。集二十卷，今傳。

   ○盧鴻

    鴻，字浩然，隱居嵩山。博學，善八分書，工詩，兼畫山水樹石

。開元初，玄宗備禮征再三，不至。詔曰：“鴻有泰一之道，中庸之

德，鉤深詣微，確乎自高。詔書屢下，每輒辭托，使朕虛心引領，于

今有年。雖有素履幽人之介，而失考父滋恭之誼。禮有大倫，君臣之

義，不可廢也。有司其賚束帛之具，重宣茲旨，想其翻然易節，副朕

意焉。”鴻遂至東都，謁見不拜，宰相問狀，答曰：“禮者，忠信所

薄。臣敢以忠信見帝。”召升內殿，置酒。拜諫議大夫，固辭，復下

詔許還山。將行，賜隱居服，官營草堂。鴻到山中，廣精舍，從學者

五百人。及卒，詔賜萬錢營葬。后皮日休為《七愛詩》謂：“傲大君

者，必有真隱，盧征君是也。”工詩，今傳甚多。

    ○王泠然

    泠然，山東人。開元五年，裴耀卿下進士，授將仕郎，守太子校

書郎。工文賦詩。氣質豪爽，當言無所回忌，乃卓犖奇才，濟世之器

。惜其不大顯而終。有集今傳。

   ○劉慎虛

    慎虛，嵩山人。姿容秀拔。九歲屬文，上書，召見，拜童子郎。

開元十一年，徐征榜進士，調洛陽尉，遷夏縣令。性高古，脫略勢利

，嘯傲風塵。后欲卜隱廬阜，不果。交游多山僧道侶。為詩情幽興遠

，思雅詞奇，忽有所得，便驚眾聽。當時東南高唱者數十人，聲律婉

態，無出其右，惟氣骨不逮諸公。永明已還，端可杰立江表。善為方

外之言。夫何不永，天碎國寶，有志不就，惜哉！集今傳世。

    ○王灣

    灣，開元元年常無名榜進士。與學士綦毋潛契切。詞翰早著，為

天下所稱。往來吳、楚間，多有著述。如《江南意》一聯云：“海日

生殘夜，江春入舊年。”詩人以來，罕有此作。張燕公手題于政事堂

，每示能文，令為楷式。曾奉使登終南山，有賦。志趣高遠，識者不

能棄焉。

    ○崔顥

    顥，汴州人。開元十一年源少良下及進士第。天寶中，為尚書司

勛員外郎。少年為詩，意浮艷，多陷輕薄，晚節忽變常體，風骨凜然

。一窺塞垣，狀極戎旅，奇造往往并驅江、鮑。后游武昌，登黃鶴樓

，感慨賦詩。及李白來，曰：“眼前有景道不得，崔顥題詩在上頭。

”無作而去。為哲匠斂手云。然行履稍劣，好蒱博，嗜酒。娶妻擇美

者，稍不愜，即棄之，凡易三四。初，李邕聞其才名，虛舍邀之。顥

至獻詩，首章云：“十五嫁王昌。”邕叱曰：“小兒無禮！”不與接

而入。顥苦吟詠，當病起清虛，友人戲之曰：“非子病如此，乃苦吟

詩瘦耳。”遂為口實。天寶十三年卒。有詩一卷，今行。

    ○祖詠

    詠，洛陽人。開元十二年杜綰榜進士。有文名，殷璠評其詩：“

翦刻省靜，用思尤苦，氣雖不高，調頗凌俗，足稱為才子也。”少與

王維為吟侶，維在濟州，寓官舍，贈祖三詩，有云：“結交二十載，

不得一日展。貧病子既深，契闊余不淺。”蓋亦流落不偶，極可傷也

。后移家歸汝墳間別業，以漁樵自終。有詩一卷，傳于世。

    ○儲光羲

    光羲，兗州人。開元十四年嚴迪榜進士。有詔中書試文章。嘗為

監察御史。值安祿山陷長安，輒受偽署。賊平后，自歸，貶死嶺南。

工詩，格高調逸，趣遠情深，削盡常言，挾風雅之道，養浩然之氣。

覽者猶聆《韶》、《濩》音，先洗桑濮耳，庶几乎賞音也。有集七十

卷，《正論》十五卷，《九經分義疏》二十卷，并傳。


卷二

    ○包融

    融，延陵人。開元間仕歷大理司直。與參軍殷遙、孟浩然交厚。

工為詩。二子何、佶，縱聲雅道，齊名當時，號“三包”。有詩一卷

，行世。夫人之于學，苦心難；既苦心，成業難；成業者獲名不朽，

兼父子兄弟間尤難。歷觀唐人，父子如三包，六竇，張碧、張瀛，顧

況、非熊，章孝標、章碣，溫庭筠、溫憲；公孫如杜審言、杜甫，錢

起、錢珝；兄弟如皇甫冉、皇甫曾，李宣古、李宣遠，姚系、姚倫等

；皆聯玉無瑕，清塵遠播。芝蘭繼芳，重難改于父道；騷雅接響，庶

不慊于祖風。四難之間，揮麈之際，亦可以為美談矣。

    ○崔國輔

      國輔，山陰人。開元十四年嚴迪榜進士，與儲光羲、綦毋潛同時

。舉縣令，累遷集賢直學士、禮部郎中。天寶間，坐是王珙近親，貶

竟陵司馬。有文及詩，婉孌清楚，深宜諷詠。樂府短章，古人有不能

過也。初至竟陵，與處士陸鴻漸游，三歲，交情至厚，謔笑永日。又

相與較定茶水之品。臨別謂羽曰：“予有襄陽太守李瞪所遺白驢、烏

犎牛各一頭，及盧黃門所遺文槐書函一枚，此物皆己之所惜者，宜野

人乘蓄，故特以相贈。”雅意高情，一時所尚。有酬酢之歌詩，并集

傳焉。

    ○盧象

    象，字緯卿，汶水人，鴻之侄也。攜家來居江東最久。仕為校書

郎、左拾遺、膳部員外郎。受安祿山偽官，貶永州司戶參軍。后為主

客員外郎。有詩名，譽充秘閣，雅而不素，有大體，得國士之風。集

二十卷，今傳。同仕有韋述，為桑泉尉。時詔求逸書，命述等編校于

朝元殿。后為翰林學士，有詩名，今亦傳焉。

    ○綦毋潛

    潛，字孝通，荊南人。開元十四年嚴迪榜進士及第。授宜壽尉，

遷右拾遺，入集賢院待制，復授校書，終著作郎。與李端同時。詩調

屹崒峭蒨足佳句，善寫方外之情，歷代未有。荊南分野，數百年來，

獨秀斯人。后見兵亂，官況日惡，挂冠歸隱江東別業。王維有詩送之

，曰：“明時久不達，棄置與君同。天命無怨色，人生有素風。”一

時文士咸賦詩祖餞，甚榮。有集一卷，行世。

    ○王昌齡

    昌齡，字少伯，太原人。開元十五年李嶷榜進士，授汜水尉。又

中宏辭，遷校書郎。后以不護細行，貶龍標尉。以刀火之際，歸鄉里

，為刺史閭丘曉所忌而殺。后張鎬按軍河南，曉愆期，將戮之，辭以

親老，乞恕，鎬曰：“王昌齡之親欲與誰養乎“曉大慚沮。昌齡工詩

，縝密而思清，時稱“詩家夫子王江寧”，蓋嘗為江寧令。與文士王

之渙、辛漸交友至深，皆出模范，其名重如此。有詩集五卷，又述作

詩格律、境思、體例，共十四篇，為《詩格》一卷，又，《詩中密旨

》一卷，及《古樂府解題》一卷，今并傳。自元嘉以還，四百年之內

，曹、劉、陸、謝，風骨頓盡。逮儲光羲、王昌齡，頗從厥跡，兩賢

氣同而體別也。王稍聲峻，奇句俊格，驚耳駭目。奈何晚途不矜小節

，謗議騰沸，兩竄遐荒，使知音者喟然長嘆，至歸全之道，不亦痛哉

。
    ○常建

    建，長安人。開元十五年與王昌齡同榜登科。大歷中，授盱眙尉

。仕頗不如意，遂放浪琴酒，往來太白、紫閣諸峰，有肥遯之志。嘗

采藥仙谷中，遇女子，遍體毛綠，自言是秦時宮人，亡入山來食松葉

，遂不飢寒，因授建微旨，所養非常。后寓鄂渚，招王昌齡、張僨同

隱，獲大名當時。集一卷，今傳。古稱高才而無貴仕，誠哉是言。曩

劉楨死于文學，鮑照卒于參軍，今建亦淪于一尉，悲夫！建屬思既精

，詞亦警絕，似初發通莊，卻尋野徑，百里之外，方歸大道。旨遠興

僻，能論意表，可謂一唱而三嘆矣。


    ○賀蘭進明

    進明，開元十六年虞咸榜進士及第。仕為御史大夫。肅宗時，出

為河南節度使。時祿山群黨未平，嘗帥師屯臨淮備賊，竟亦無功。進

明好古博雅，經籍滿腹，其所著述一百余篇，頗究天人之際。又有古

詩樂府等數十篇，大體符于阮公，皆今所傳者云。

    ○崔署

    署，宋州人。少孤貧，不應荐辟，志況疏爽，擇交于方外。苦讀

書，高棲少室山中。與薛據友善。工詩，言詞款要，情興悲涼，送別

、登樓，俱堪淚下。集傳于今也。

    ○陶翰

    翰，潤州人。開元十八年崔明允下進士及第，次年中博學宏辭，

與鄭昉同時，官至禮部員外郎。為詩詞筆雙美，既多興象，復備風骨

。三百年以前，方可論其裁制。大為當時所稱。今有集相傳。

    ○王維

    維，字摩詰，太原人。九歲知屬辭，工草隸，閑音律。岐王重之

。維將應舉，岐王謂曰：“子詩清越者，可錄數篇，琵琶新聲，能度

一曲，同詣九公主第。”維如其言。是日，諸伶擁維獨奏，主問何名

，曰：“《郁輪袍》。”因出詩卷。主曰：“皆我習諷，謂是古作，

乃子之佳制乎“延于上座曰：“京兆得此生為解頭，榮哉！“力荐之

。開元十九年狀元及第。擢右拾遺，遷給事中。賊陷兩京，駕出幸，

維扈從不及，為所擒，服藥稱喑病。祿山愛其才，逼至洛陽供舊職，

拘于普施寺。賊宴凝碧池，悉召梨園諸工合樂，維痛悼，賦詩曰：“

萬戶傷心生野煙，百官何日再朝天秋槐花落空宮里，凝碧池頭奏管弦

。”時聞行在所。賊平后，授偽官者皆定罪，獨維得免。仕至尚書右

丞。維詩入妙品上上，畫思亦然。至山水平遠，云勢石色，皆天機所

到，非學而能。自為詩云：“當代謬詞客，前身應畫師。”后人評維

“詩中有畫，畫中有詩”，信哉！客有以《按樂圖》示維者，曰：“

此《霓裳》第三疊最初拍也。”對曲果然。篤志奉佛，蔬食素衣。喪

妻不再娶，孤居三十年。別墅在藍田縣南輞川，亭館相望。嘗自寫其

景物奇勝，日與文士丘為、裴迪、崔興宗游覽賦詩，琴樽自樂。后表

請舍宅以為寺。臨終，作書辭親友，停筆而化。代宗訪維文章，弟縉

集賦詩第十卷上之，今傳于世。

    ○薛據

    據，荊南人。開元十九年王維榜進士。天寶六年，又中風雅古調

科第一人。于吏部參選，據自恃才名，請受萬年錄事。流外官訴宰執

，以為赤縣是某等清要，據無媒，改涉縣令。后仕歷司議郎，終水部

郎中。據為人骨鯁，有氣魄，文章亦然。嘗自傷不得早達，造句往往

追凌鮑、謝。初好棲遁，居高山煉藥。晚歲置別業終南山下老焉。有

集今傳。

    ○劉長卿

    長卿，字文房，河間人。少居嵩山讀書，后移家來鄱陽最久。開

元二十一年徐征榜及第。至德中，歷監察御史，以檢校祠部員外郎出

為轉運使判官，知淮西岳鄂轉運留后。觀察使吳仲孺誣奏，非罪系姑

蘇獄，久之，貶潘州南巴尉。會有為辯之者，量移睦州司馬。終隨州

刺史。長卿清才冠世，頗凌浮俗，性剛，多忤權門，故兩逢遷斥，人

悉冤之。詩調雅暢，甚能煉飾。其自賦，傷而不怨，足以發揮風雅。

權德輿稱為“五言長城”。長卿嘗謂：“今人稱前有沈、宋、王、杜

，后有錢、郎、劉、李。李嘉祐、郎士元何得與余并驅“每題詩不言

姓，但書“長卿”，以天下無不知其名者云。灞陵碧澗有別業。今集

詩賦文等傳世。淮南李穆，有清才，公之婿也。

    ○李季蘭

    季蘭，名冶，以字行，峽中人，女道士也。美姿容，神情蕭散。

專心翰墨，善彈琴，尤工格律。當時才子頗夸纖麗，殊少荒艷之態。

始年六歲時，作《薔薇詩》云：“經時不架卻，心緒亂縱橫。”其父

見曰：“此女聰黠非常，恐為失行婦人。”后以交游文士，微泄風聲

，皆出乎輕薄之口。夫士有百行，女唯四德。季蘭則不然，形氣既雄

，詩意亦蕩。自鮑昭以下，罕有其倫。時往來剡中，與山人陸羽、上

人皎然意甚相得。皎然嘗有詩云：“天女來相試，將花欲染衣。禪心

竟不起，還捧舊花歸。“其謔浪至此。又嘗會諸賢于烏程開元寺，知

河間劉長卿有陰重之疾，誚曰：“山氣日夕佳。”劉應聲曰：“眾鳥

欣有托。”舉坐大笑，論者兩美之。天寶間，玄宗聞其詩才，詔赴闕

，留宮中月余，優賜甚厚，遣歸故山。評者謂上比班姬則不足，下比

韓英則有余，不以遲暮，亦一俊媼。有集，今傳于世。

    論曰：《詩》云，“《關雎》，樂得淑女，以配君子，懮在進賢

，不淫其色。哀窈窕，思賢才，而無傷苦之心焉。”故古詩之道，各

存六義，然終歸于正，不離乎雅。是以昔賢婦人，散情文墨，斑斑簡

牘。概而論之，后來班姬傷秋扇以暫恩，謝娥詠絮雪而同素；大家《

七誡》，執者修者；蔡琰《胡笳》，聞而心折。率以明白之操，徽美

之誠，欲見于悠遠，寓文以宣情，含毫而見志，豈泛濫之故，使人擊

節沾洒，彈指追念，良有謂焉。噫！筆墨固非女子之事，亦在用之如

何耳。苟天之可逃，禮不必備，則詞為自獻之具，詩有妒情之作，衣

服飲食，無閑淨之容，鉛華膏澤，多鮮飾之態，故不相宜矣。是播惡

于眾，何《關雎》之義哉歷觀唐以雅道獎士類，而閨閣英秀，亦能熏

染，錦心繡口，蕙情蘭性，足可尚矣。中間如李季蘭、魚玄機，皆躍

出方外，修清淨之教，陶寫幽懷，留連光景，逍遙閑暇之功，無非云

水之念，與名儒比隆，珠往瓊復。然浮艷委托之心，終不能盡，白璧

微瑕，惟在此耳。薛濤流落歌舞，以靈慧獲名當時，此亦難矣。三者

既不可略，如劉媛、劉云、鮑君徽、崔仲容、道士元淳、薛縕、崔公

達、張窈窕、程長文、梁瓊、廉氏、姚月華、裴羽仙、劉瑤、常浩、

葛鴉兒、崔鶯鶯、譚意哥、戶部侍郎吉中孚妻張夫人、鮑參軍妻文姬

、杜羔妻趙氏、張建封妾盼盼、南楚材妻薛媛等，皆能華藻，才色雙

美者也。或望幸離宮，傷寵后掖；或以從軍萬里，斷絕音耗；或祗役

連年，迢遙風水；或為宕子妻，或為商人婦。花雨春夜，月露秋天，

玄鳥將謝，賓鴻來屆；搗錦石之流黃，織回文于緗綺，魂夢飛遠，關

山到難。當此時也，濡毫命素，寫怨書懷，一語一聯，俱堪墮淚。至

若間以丰麗，雜以纖穠，導淫奔之約，敘久曠之情，不假綠琴，但飛

紅紙，中間不能免焉。尺有短而寸有長，故未欲椎埋之云爾。

    ○閻防

    防，河中人。開元二十二年李琚榜及第。顏真卿甚敬愛之，欲荐

于朝，不屈。為人好古博雅，詩語真素，魂清魄爽，放曠山水，高情

獨詣。于終南山丰德寺結茅茨讀書，百丈溪是其隱處，題詩云：“浪

跡棄人世，還山自幽獨。始傍巢由蹤，吾其獲心曲。”又云：“養閑

度人事，達命知止足。不學魯國儒，俟時勞伐輻。”后信命，不務進

取，以此自終。有詩集行世。

    ○李頎

    頎，東川人。開元二十三年賈季鄰榜進士及第。調新鄉縣尉。性

疏簡，厭薄世務。慕神仙，服餌丹砂，明輕舉之道，結好塵喧之外。

一時名輩，莫不重之。工詩，發調既清，修詞亦秀，雜歌咸善，玄理

最長，多為放浪之語，足可震蕩心神。惜其偉材，只到黃綬。故其論

家，往往高于眾作。有集今傳。

    ○張諲

    諲，永嘉人。初隱少室下，閉門修肄，志甚勤苦，不及聲利。后

應舉，官到刑部員外郎。明《易•象》，善草隸，兼畫山水，詩格高

古。與李頎友善，事王維為兄，皆為詩酒丹青之契。維贈詩云：“屏

風誤點惑孫郎，團扇草書驚內史。”李頎贈曰：“小王破體閑支策，

落月梨花照空壁。詩堪記室妒風流，畫與將軍作勍敵。”天寶中謝官

，歸故山偃仰，不復來人間矣。有詩傳世。

    ○孟浩然

    浩然，襄陽人。少好節義，詩工五言。隱鹿門山，即漢龐公棲隱

處也。四十游京師，諸名士間嘗集秘省聯句，浩然曰：“微云淡河漢

，疏雨滴梧桐。”眾欽服。張九齡、王維極稱道之。維待詔金鑾，一

旦私邀入，商較風雅，俄報玄宗臨幸，浩然錯笥K，伏匿床下，維不

敢隱，因奏聞。帝喜曰：“朕素聞其人，而未見也。”詔出，再拜。

帝問曰：“卿將詩來耶“對曰：“偶不賚。”即命吟近作，誦至“不

才明主棄，多病故人疏“之句，帝慨然曰：“卿不求仕，朕何嘗棄卿

，奈何誣我！”因命放還南山。后張九齡署為從事。開元末，王昌齡

游襄陽，時新病起，相見甚歡，浪情宴謔，食鮮疾動而終。古稱檷衡

不遇，趙壹無祿。觀浩然磬拆謙退，才名日高，竟淪明代，終身白衣

，良可悲夫！其詩文采丰茸，經緯綿密，半遵雅調，全削凡近。所著

三卷，今傳。王維畫浩然像于郢州，為浩然亭。咸通中，鄭諴謂賢者

名不可斥，更名曰“孟亭”，今存焉。

   ○丘為

    為，嘉興人。初累舉不第，歸山讀書數年。天寶初劉單榜進士。

王維甚稱許之，嘗與唱和。初，事繼母孝，有靈芝生堂下。累官太子

右庶子，時年八十余，母猶無恙，給俸祿之半。及居懮觀察使韓滉以

為致仕官給祿，所以惠養老臣，不可在喪為異，唯罷春秋羊酒。初還

鄉，縣令謁之，為候門磬折，令坐，乃拜，里胥立庭下，既出，乃敢

坐。經縣署，降馬而過，舉動有禮。卒年九十六。有集行世。

    ○李白

    白，字太白，山東人。母夢長庚星而誕，因以命之。十歲通五經

，自夢筆頭生花，后天才贍逸名聞天下。喜縱橫，擊劍為任俠。輕財

好施。更客任城，與孔巢父、韓准、裴政、張叔明、陶沔居徂徠山中

，日沉飲，號“竹溪六逸”。天寶初，自蜀至長安，道未振，以所業

投賀知章，讀至《蜀道難》，嘆曰：“子謫仙人也。”乃解金龜換酒

，終日相樂。遂荐于玄宗，召見金鑾殿，論時事，因奏頌一篇，帝喜

，賜食，親為調羹，詔供奉翰林。嘗大醉上前，草詔，使高力士脫靴

，力士恥之，摘其《清平調》中飛燕事，以激怒貴妃，帝每欲與官，

妃輒沮之。白益傲放，與賀知章、李適之、汝陽王璡、崔宗之、蘇晉

、張旭、焦遂為“飲酒八仙人”。懇求還山，賜黃金，詔放歸。白浮

游四方，欲登華山，乘醉跨驢經縣治，宰不知，怒，引至庭下曰：“

汝何人，敢無禮！”白供狀不書姓名，曰：“曾令龍巾拭吐，御手調

羹，貴妃捧硯，力士脫靴。天子門前，尚容走馬；華陰縣里，不得騎

驢“宰驚愧，拜謝曰：“不知翰林至此。”白長笑而去。嘗乘舟，與

崔宗之自采石至金陵，著宮錦袍坐，傍若無人。祿山反，明皇在蜀，

永王璘節度東南，白時臥廬山，辟為僚佐。璘起兵反，白逃還彭澤。

璘敗，累系潯陽獄。初，白游并州，見郭子儀，奇之，曾救其死罪。

至是，郭子儀請官以贖，詔長流夜郎。白晚節好黃、老，度牛渚磯，

乘酒捉月，沉水中。初，悅謝家青山，今墓在焉。有文集二十卷，行

世。或云：白，涼武昭王暠九世孫也。

    ○杜甫

    甫，字子美，京兆人。審言生閑，閑生甫。少貧不自振，客吳越

、齊趙間。李邕奇其材，先往見之。舉進士不中第，困長安。天寶十

載，玄宗朝獻太清宮、饗廟及郊，甫奏賦三篇，帝奇之，使待詔集賢

院，命宰相試文章。擢河西尉，不拜，改右衛率府胄曹參軍。數上賦

頌，高自稱道，且言：“先臣恕、預以來，承儒守官十一世，迨審言

以文章顯。臣賴緒業，自七歲屬辭，且四十年，然衣不蓋體，常寄食

于人，竊恐轉死溝壑，伏惟天子哀憐之。若令執先臣故事，拔泥涂久

辱，則臣之述作，雖不足鼓吹六經，先鳴數子，至沉郁頓挫，隨時敏

給，揚雄、枚皋，可企及也。有臣如此，陛下其忍棄之！”會祿山亂

，天子入蜀，甫避走三川。肅宗立，自鄜州羸服欲奔行在，為賊所得

。至德二年，亡走鳳翔，上謁，拜左拾遺。與房琯為布衣交，琯時敗

兵，又以琴客董廷蘭之故罷相，甫上疏言：“罪細，不宜免大臣。”

帝怒，詔三司雜問。宰相張鎬曰：“甫若抵罪，絕言者路。”帝解，

不復問。時所在寇奪，甫家寓鄜，彌年艱窶，孺弱至餓死，因許甫自

往省視。從還京師，出為華州司功參軍。關輔飢，輒棄官去。客秦州

，負薪拾橡栗自給。流落劍南，營草堂成都西郭浣花溪。召補京兆功

曹參軍，不至。會嚴武節度劍南西川，往依焉。武再帥劍南，表為參

謀，檢校工部員外郎。武以世舊，待甫甚善，親詣其家。甫見之，或

時不巾，而性褊躁傲誕，常醉登武床，瞪視曰：“嚴挺之乃有此兒！

”武中銜之。一日，欲殺甫，集吏于門，武將出，冠鉤于帘者三，左

右走報其母，力救得止。崔旰等亂，甫往來梓、夔間。大歷中，出瞿

塘，溯沅、湘以登衡山。因客耒陽，游岳祠，大水暴至，涉旬不得食

，縣令具舟迎之，乃得還，為設牛炙白酒，大醉，一昔卒，年五十九

。甫放曠不自檢，好論天下大事，高而不切也。與李白齊名，時號“

李杜”。數嘗寇亂，挺節無所汙。為歌詩，傷時撓弱，情不忘君，人

皆憐之。墳在岳陽。有集六十卷，及潤州刺史樊晃纂《小集》，今傳

。能言者未必能行，能行者未必能言。觀李、杜二公，踦掠洈忽漱

際，語語王霸，褒貶得失，忠孝之心，驚動千古，騷雅之妙，雙振當

時，兼眾善于無今，集大成于往作，歷世之下，想見風塵。惜乎長轡

未騁，奇才并屈，竹帛少色，徒列空言，嗚呼哀哉！昔謂杜之典重，

李之飄逸，神聖之際，二公造焉。觀于海者難為水，游李、杜之門者

難為詩，斯言信哉！

    ○鄭虔

    虔，鄭州人，高士也。蘇許公為宰相，申以忘年之契，荐為著作

郎。嘗以當世事著書八十余篇。有告虔私撰國史者，虔蒼惶焚之，坐

謫十年。玄宗愛其才，開元二十五年，為更置廣文館，虔為博士。廣

文博士自虔始。杜甫為交，有贈詩曰：“才名四十年，坐客寒無氈。

惟有蘇司業，時時與酒錢。”其窮飢轗軻，淡如也。好琴酒篇詠，善

圖山水。能書，苦無紙，于慈恩寺貯柿葉數屋，遂日就書殆遍。嘗自

寫其詩并畫，表獻之，玄宗大署其尾曰：“鄭虔三絕。”與李、杜為

密友，多稱鄭廣文。祿山反，偽授水部員外郎，托以疾，不奪。賊平

，張通、王維并囚系，三人皆善畫，崔圓使繪齋壁，因為祈解，得貶

台州司戶，卒。有集行世。

    ○高適

    適，字達夫，一字仲武，滄州人。少性拓落，不拘小節，恥預常

科，隱跡博徒，才名便遠。后舉有道，授封丘尉。未几，哥舒翰表掌

書記。后擢諫議大夫。負氣敢言，權近側目。李輔國忌其才。蜀亂，

出為蜀、彭二州刺史，遷西川節度使。還，為左散騎常侍。永泰初卒

。適尚氣節，語王霸，袞袞不厭。遭時多難，以功名自許。年五十，

始學為詩，即工，以氣質自高，多胸臆間語。每一篇已，好事者輒傳

播吟玩。嘗過汴州，與李白、杜甫會，酒酣登吹台，慷慨悲歌，臨風

懷古，人莫測也。中間唱和頗多。今有詩文等二十卷，及所選至德迄

大歷述作者二十六人詩，為《中興間氣集》二卷，并傳。

    ○沈千運

    千運，吳興人。工舊體詩，氣格高古，當時士流，皆敬慕之，號

為“沈四山人”。天寶中，數應舉不第，時年齒已邁，遨游襄、鄧間

，干謁名公。來濮上，感懷賦詩曰：“聖朝優賢良，草澤無遺族。人

生各有命，在余胡不淑。一生但區區，五十無寸祿。衰落當捐棄，貧

賤招謗讟。”其時多艱，自知屯蹇，遂浩然有歸歟之志，賦詩曰：“

棲隱無別事，所願離風塵，不來城邑游，禮樂拘束人。”又曰：“如

何巢與由，天子不得臣。”遂釋志，還山中別業。嘗曰：“衡門之下

，可以棲遲。有薄田園，兒稼女織，偃仰今古，自足此生。誰能作小

吏，走風塵下乎“高適賦《還山吟》贈行曰：“還山吟，天高日暮寒

山深。送君還山識君心，人生老大須恣意。看君解作一生事，山間偃

仰無不至。石泉淙淙若風雨，桂花松子常滿地。賣藥囊中應有錢，還

山服藥又長年。白云勸盡杯中物，明月相隨何處眠。眠時憶同醒時意

，夢魂可以相周旋。”肅宗議備禮征致，會卒而罷。有詩傳世。

    ○孟云卿

    云卿，關西人。天寶間不第，氣頗難平，志亦高尚，懷嘉遯之節

。與薛據相友善。嘗流寓荊州，杜工部多有與云卿贈答之作，甚愛重

之。工詩，其體祖述沈千運，漁獵陳拾遺，詞氣傷怨，雖然模效才得

升堂，猶未入室，然當時古調，無出其右，一時之英也。如“虎豹不

相食，哀哉人食人“；又“朝亦常苦飢，暮亦常苦飢。飄飄萬里余，

貧賤多是非。少年莫遠游，遠游多不歸“；皆為當代推服。韋應物《

過廣陵遇孟九贈詩》云：“高文激頹波，四海靡不傳。西施且一笑，

眾女安得妍。”其才名于此可見矣。仕終校書郎。集今傳。云卿稟通

濟之才，淪吞噬之俗，棲棲南北，苦無所遇，何生之不辰也。身處江

湖，心存魏闕，猶杞國之人懮天墜，相率而逃者，匹夫之志，亦可念

矣。


    卷三

    ○岑參

    參，南陽人，文本之后。天寶三年趙岳榜第二人及第。累官左補

闕、起居郎，出為嘉州刺史。杜鴻漸表置安西幕府，拜職方郎中，兼

侍御史，辭罷。別業在杜陵山中。后終于蜀。參累佐戎幕，往來鞍馬

烽塵間十余載，極征行離別之情，城障寨堡，無不經行。博覽史籍，

尤工綴文，屬詞清尚，用心良苦。詩調尤高，唐興罕見此作。放情山

水，故常懷逸念，奇造幽致，所得往往超拔孤秀，度越常情。與高適

風骨頗同，讀之令人慷慨懷感。每篇絕筆，人輒傳詠。至德中，裴休

、杜甫等嘗荐其識度清遠，議論雅正，佳名早立，時輩所仰，可以備

獻替之官。未及大用而謝世，豈不傷哉！有集十卷行于世。杜確為之

序云。

    ○王之渙

    之渙，薊門人。少有俠氣，所從游皆五陵少年，擊劍悲歌，從禽

縱酒。中折節工文，十年名譽日振。恥困場屋，遂交謁名公。為詩情

致雅暢，得齊、梁之風。每有作，樂工輒取以被聲律。與王昌齡、高

適、暢當忘形爾汝。嘗共詣旗亭，有梨園名部繼至，昌齡等曰：“我

輩擅詩名，未定甲乙。可觀諸伶謳詩，以多者為優。”一伶唱昌齡二

絕句，一唱適一絕句。之渙曰：“樂人所唱皆下俚之詞。”須臾，一

佳妓唱曰：“黃河遠上白云間，一片孤城萬仞山。羌笛何須怨楊柳，

春風不度玉門關。”復唱二絕，皆之渙詞。三子大笑。之渙曰：“田

舍奴，吾豈妄哉！”諸伶竟不諭其故，拜曰：“肉眼不識神仙。”三

子從之酣醉終日。其狂放如此云。有詩傳于今。

    ○賀知章

    知章，字季真，會稽人。少以文詞知名，性曠夷，善談論笑謔。

證聖初，擢進士、超拔群類科。陸象先在中書，引為太常博士。象先

與知章最親善，常曰：“季真清談風韻，吾一日不見，則鄙吝生矣。

”當時賢達，皆傾慕之。為太子賓客。開元十三年，遷禮部侍郎兼集

賢院學士。晚年尤加縱誕，無復禮度，自號“四明狂客”，又稱“秘

書外監”，遨游里巷。又善草隸，每醉輒屬詞，筆不停輟，咸有可觀

，每紙不過數十字，好事者共傳寶之。天寶三年，因病，夢游帝居，

及寤，表請為道士，求還鄉里，即舍住宅為千秋觀，上許之。詔賜鏡

湖剡溪一曲，以給漁樵。帝賦詩及太子、百官祖餞。壽八十六。集今

傳。

  ○包何

    何，字幼嗣，潤州延陵人，包融之子也。與弟佶，俱以詩鳴，時

稱“二包”。天寶七年楊譽榜及第。曾師事孟浩然，授格法。與李嘉

祐相友善。大歷中，仕終起居舍人。詩傳者可數，蓋流離世故，率多

素辭。大播芳名，亦當時望族也。

    ○包佶

    佶，字幼正。天寶六年楊護榜進士。累遷秘書監。劉晏治財，奏

為汴東兩稅使。及晏罷，以佶為諸道鹽鐵等使。未几，遷刑部侍郎、

太常少卿，拜諫議大夫、御史中丞。居官謹確，所在有聲。佶天才贍

逸，氣宇清深，神和大雅，詩家老斫輪也。與劉長卿、竇叔向諸公皆

莫逆之愛。晚歲沾風痺之疾，辭寵樂高，不及榮利。卒封丹陽郡公。

有詩集行于世。

   ○張彪

    彪，潁上人。初赴舉，無所遇，適遭喪亂，奉老母避地隱居嵩山

，供養至謹。與孟云卿為中表，俱工古調詩。云卿有贈云：“善道居

貧賤，潔服蒙塵埃。行行無定心，坎壈難歸來。”性高簡，善草書。

志在輕舉，《詠神仙》云：“五谷非長年，四氣乃靈藥。列子何必待

，吾心滿寥廓。”時與杜甫往還，嘗《寄張十二山人》詩云：“靜者

心多妙，先生藝絕倫。草書何太古，詩興不無神。曹植休前輩，張芝

更后身。數篇吟可老，一字買堪貧。”觀工部之作，可知其人矣。

    ○李嘉祐

    嘉祐，字從一，趙州人。天寶七年楊譽榜進士，為秘書正字。以

罪謫南荒，未几何，有詔量移為鄱陽宰，又為江陰令。后遷台、袁二

州刺史。善為詩，綺麗婉靡，與錢、郎別為一體，往往涉于齊、梁時

風，人擬為吳均、何遜之敵。自振藻天朝，大收芳譽，中興風流也。

有集今傳。

   ○賈至

    至，字幼几，洛陽人，曾之子也。曾開元間與蘇晉同掌制誥。至

天寶十年明經擢第，累官起居舍人，知制誥。從幸西川，當撰傳位肅

宗冊文，既進稿，玄宗曰：“先天誥命，乃父所為。今茲大冊，爾又

為之。兩朝盛典，出卿家父子，可謂繼美矣。”大歷初，遷京兆尹，

以散騎常侍卒。初，嘗以事謫守巴陵，與李白相遇，日酣杯酒，追憶

京華舊游，多見酬唱。白贈詩有云：“聖主恩深漢文帝，憐君不遣到

長沙。”至特工詩，俊逸之氣，不減鮑昭、庾信。調亦清暢，且多素

辭，蓋厭于漂流淪落者也。有集三十余卷，今傳。

   ○鮑防

    防，字子慎，天寶十二年楊儇榜進士，襄陽人也。善辭章，篤志

于學。累官至太原尹、河東節度使。人樂其治，不減龔、黃，詔圖形

別殿。又歷福建、江西觀察使。丁亂，從幸奉天，除禮部侍郎，封東

海公。又遷御史大夫。貞元元年，策賢良方正，得穆質、柳公綽等，

皆位至台鼎，世美其知人。時比歲旱，質對：漢故事，免三公，烹弘

羊。權近獨孤愐欲下按治，防曰：“使上聞所未聞，不亦善乎“置質

高第，帝見策嘉之。授工部尚書，卒。防工于詩，興思優足，風調嚴

整，凡有感發，以譏切世弊，正國音之宗派也。與謝良弼為詩友，時

亦稱鮑、謝云。有集今傳。

  ○殷遙

    遙，丹陽人。天寶間，嘗仕為忠王府倉曹參軍。與王維結交，同

慕禪寂，志趣高疏，多云岫之想。而苦家貧，死不能葬，一女才十歲

，日哀號于親，愛憐之者賵贈，埋骨石樓山中。工詩，詞彩不群，而

多警句，杜甫嘗稱許之。有詩傳于今。

    ○張繼

    繼，字懿孫，襄州人。天寶十二年禮部侍郎楊浚下及第。與皇甫

冉有髫年之故，契逾昆玉。早振詞名。初來長安，頗矜氣節，有《感

懷》詩云：“調與時人背，心將靜者論。終年帝城里，不識五侯門。

”嘗佐鎮戎軍幕府，又為鹽鐵判官。大歷間，入內侍，仕終檢校祠部

郎中。繼博覽有識，好談論，知治體，亦嘗領郡，輒有政聲。詩情爽

激，多金玉音。蓋其累代詞伯，積襲弓裘，其于為文，不雕自飾，丰

姿清迥，有道者風。集一卷，今傳。

   ○元結

    結，字次山，武昌人。魯山令元紫芝族弟也。少不羈，弱冠始折

節讀書。天寶十三年進士。禮部侍郎楊浚見其文曰：“一第慁子耳。

”遂擢高品。后舉制科。會天下亂，沉浮人間，蘇源明荐于肅宗，授

右金吾兵曹。累遷御史，參山南來瑱府，除容管經略使。始隱商於山

中，稱“元子”。逃難入猗玗洞，稱“猗玗子”。或稱浪士，漁者或

稱聱叟，酒徒呼“漫叟”。及為官，呼漫郎。皆以命所著。性梗僻，

深憎薄俗，有懮道閔世之心。《中興頌》一文，燦爛金石，清奪湘流

。作詩著辭，尚聱牙。天下皆知敬仰。復嗜酒，有句云：“有時逢惡

客。”自注：“非酒徒，即惡客也。”有《文編》十卷，及所集當時

人詩為《篋中集》一卷，并傳。

    ○郎士元

    士元，字君胄，中山人也。天寶十五載盧庚榜進士。寶應初，選

京畿縣官。詔試政事中書，補渭南尉，歷左拾遺，出為郢州刺史。與

員外郎錢起齊名。時朝廷自丞相以下，出牧奉使，無兩君詩文祖餞，

人以為愧，其珍重如此。二公體調，大抵欲同，就中郎君稍更閑雅，

逼近康樂。珠聯玉映，不覺成編，掩映時流，名不虛矣。有別業在半

日吳村，王季友、錢起等皆見題詠，每夸勝絕。詩集今傳于世。

   ○道人靈一

    一公，剡中人。童子出家，瓶缽之外，余無有。天性超穎，追蹤

謝客，隱麻源第三谷中，結茆讀書。后白業精進，居若耶溪云門寺，

從學者四方而至矣。尤工詩，氣質淳和，格律清暢。兩浙名山，暨衡

、廬諸甲剎，悉所經行。與皇甫昆季、嚴少府、朱山人、徹上人等為

詩友，酬贈甚多。刻意聲調，苦心不倦，騁譽叢林。后順寂于岑山。

集今傳世。

    論曰：自齊、梁以來，方外工文者，如支遁、道遒、惠休、寶月

之儔，馳驟文苑，沉淫藻思，奇章偉什，綺錯星陳，不為寡矣。厥后

喪亂，兵革相尋，緇素亦已狼藉，罕有復入其流者。至唐累朝，雅道

大振，古風再作，率皆崇衷像教，駐念津梁，龍象相望，金碧交映。

雖寂寥之山河，實威儀之淵藪。寵光優渥，無逾此時。故有顛頓文場

之人，憔悴江海之客，往往裂冠裳，撥矰繳，杳然高邁，云集蕭齋，

一食自甘，方袍便足，靈台澄皎，無事相干，三余有簡牘之期，六時

分吟諷之隙。青峰瞰門，綠水周舍，長廊步□，幽徑尋真，景變序遷

，蕩入冥思。凡此數者，皆達人雅士，夙所欽懷，雖則心侔跡殊，所

趣無間。會稽傳孫、許之玄談，廬阜接謝、陶于白社，宜其日鍛月煉

，志彌厲而道彌精。佳句縱模，不廢禪定，岩穴相邇，更唱迭酬，苦

于三峽猿，清同九皋鶴，不其偉歟。與夫迷津畏途，埋玉世慮，蓄憤

于心，發在篇詠者，未可同年而論矣。然道或淺深，價有輕重，未能

悉采。其喬松于灌莽，野鶴于雞群者，有靈一、靈徹、皎然、清塞、

無可、虛中、齊己、貫休八人，皆東南產秀，共出一時，已為錄實。

其或雖以多而寡稱，或著少而增價者，如惟審、護國、文益、可止、

清江、法照、廣宣、無本、修睦、無悶、太易、景云、法振、棲白、

隱巒、處默、卿云、棲一、淡交、良乂、若虛、云表、曇域、子蘭、

僧鸞、懷楚、惠標、可朋、懷浦、慕幽、善生、亞齊、尚顏、棲蟾、

理瑩、歸仁、玄寶、惠侃、法宣、文秀、僧泚、清尚、智暹、滄浩、

不特第四十五人，名既隱僻，事且微冥，今不復喋喋云爾。

   ○皇甫冉

    冉，字茂政，安定人。避地來寓丹陽，耕山釣湖，放適閑淡。或

云秘書少監彬之侄也。十歲能屬文，張九齡一見，嘆以清才。天寶十

五年盧庚榜進士。調無錫尉，營別墅陽羨山中。大歷初，王縉為河南

節度，辟掌書記，后入為左金吾衛兵曹參軍，仕終拾遺、左補闕。公

自擢桂禮闈，便稱高格。往以世道艱虞，遂心江外，故多飄薄之嘆。

每文章一到朝廷，而作者變色，當年才子，悉願締交，推為宗伯。至

其造語玄微，端可平揖沈、謝，雄視潘、張。惜乎長轡未騁，芳蘭早

凋，良可痛哉！有詩集三卷，獨孤及為序，今傳。

    ○皇甫曾

    曾，字孝常，冉之弟也。天寶十二年楊儇榜進士。善詩，出王維

之門。與兄名望相亞，當時以比張氏景陽、孟陽，協居上品，載處下

流，侍御、補闕，文詞亦然。體制清緊，華不勝文，為士林所尚。仕

歷侍御史。后坐事貶舒州司馬，量移陽翟令。有詩一卷，傳于世。

    ○獨孤及

    及，字至之，河南人。丱角時，誦《孝經》，父試之曰：“爾志

何語“曰：“立身行道，揚名于后世。”天寶末，以道舉高第，代宗

召為左拾遺。遷禮部員外郎，歷濠、舒、常三州刺史。及性孝友，喜

鑒拔，為文必彰明善惡，長于議論。工詩，格調高古，風塵迥絕，得

大名當時。有集傳世。嘗讀《選》中沈、謝諸公詩，有題《新安江水

至清淺深見底貽京邑游好》及《石門新營所住四面高山回溪石瀨茂林

修竹》及《田南樹園激流植援》、《齋中讀書》、《南樓中望所遲客

》、《晚登三山還望京邑》等數端，皆奇崛精當，冠絕古今，無曾發

其韞奧者。逮盛唐，沈、宋、獨孤及、李嘉祐、韋應物等諸才子集中

，往往各有數題，片言不苟，皆不減其風度，此則無傳之妙。逮元和

以下，佳題尚罕，況于詩乎！立題乃詩家切要，貴在卓絕清新，言簡

而意足，句之所到，題必盡之，中無失節，外無余語，此可與智者商

搉云，因舉而論之。

    ○劉方平

    方平，河南人。白皙美容儀。二十工詞賦，與元魯山交善。隱居

潁陽大谷，尚高不仕。皇甫冉、李頎等相與贈答，有云：“籬邊潁陽

道，竹外少姨峰。”神意淡泊。善畫山水，墨妙無前。汧國公李勉延

至齋中，甚敬愛之。欲荐于朝，不忍屈，辭還舊隱。工詩，多悠遠之

思，陶寫性靈，默會風雅，故能脫略世故，超然物外。區區斗筲，何

足以系劉先生哉！有集今傳。

    ○秦系

    系，字公緒，會稽人。天寶末，避亂剡溪，自稱“東海釣客”。

北都留守薛兼訓奏為倉曹參軍，不就。客泉州，南安九日山中有大松

百余章，俗傳東晉時所植，系結廬其上，穴石為研，注《老子》，彌

年不出。時姜公輔以直言罷為泉州別駕，見系輒窮日不能去，筑室與

相近，遂忘流落之苦。公輔卒，妻子在遠，系為營葬山下，每好義如

此。張建封聞系不可致，請就加校書郎。與劉長卿、韋應物善，多以

詩相贈答。權德輿曰：“長卿自以為五言長城，系用偏師攻之矣。”

雖老益壯，年八十余卒。南安人思之，號其山為“高士峰”，今有“

麗句亭“在焉。集一卷，今傳。

    ○張眾甫

    眾甫，京口人。隱居不務進取，與皇甫御史友善，精廬接近。后

各游四方，曾寄處士詩曰：“伏臘同雞黍，柴門閉雪天。”時宦亦有

征辟者，守死善道，卒不就。眾甫詩婉媚綺錯，巧用文字，工于興喻

，文流中佳士也。同在一時者，有趙微明、于逖、蔣渙、元季川，俱

山顛水涯，苦學貞士，名同蘭茞之芳，志非銀黃之慕。吟詠性靈，陶

陳衷素，皆有佳篇，不能湮落。惜其行藏之大概，不見于記錄，故缺

其考詳焉。

    ○嚴維

    維，字正文，越州人。初，隱居桐廬，慕子陵之高風。至德二年

，江淮選補使侍郎崔渙下以詞藻宏麗進士及第，以家貧親老，不能遠

離，授諸暨尉，時已四十余。后歷秘書郎。嚴中丞節度河南，辟佐幕

府。遷余姚令。仕終右補闕。維少無宦情，懷家山之樂。以儒素從升

斗之祿，聊代耕耳。詩情雅重，挹魏晉之風，鍛煉鏗鏘，庶少遺恨。

一時名輩，孰匪金蘭。詩集一卷，今傳。

    ○于良史

    良史，至德中仕為侍御史。詩體清雅，工于形似，又多警句。蓋

其珪璋特達，早步清朝，興致不群，詞苑增價。雖平生似昧，而篇什

多傳。

    ○靈徹上人

    靈徹，姓湯氏，字澄源，會稽人。自童子辭父兄入淨，戒行果潔

。方便讀書，便覺勤苦，授詩法于嚴維，遂藉藉有聲。及維卒，乃抵

吳興，與皎然居何山游講。因以書荐于包侍郎佶，佶得之大喜；又以

書致于李侍郎紓。時二公以文章風韻為世宗。貞元中，西游京師，名

振輦下。緇流疾之，遂造飛語激動中貴，因誣奏得罪，徙汀洲。會赦

，歸東越。時吳、楚間諸侯，各賓禮招延之。元和十一年，終于宣州

開元寺，年七十有一。門人遷歸，建塔于山陰天柱峰下。上人詩多警

句，能備眾體。如《芙蓉寺》云：“經來白馬寺，僧到赤烏年。”《

謫汀州》云：“青蠅為吊客，黃耳寄家書。”性巧逸，居沃洲寺，嘗

取桐葉剪刻制器為蓮花漏，置盆水之上，穿細孔漏水，半之則沉，每

晝夜十二沉，為行道之節。初居嵩陽蘭若，后來住匡廬東林寺。如天

目、四明、棲霞及衡、湘諸名山，行錫几遍。嘗與靈一上人約老天台

，未得遂志。雖結念云壑，而才名拘牽，罄息經微，吟諷無已，所謂

拔乎其萃，游方之外者也。有集十卷，及錄大歷至元和中名人《酬唱

集》十卷，今傳。

    ○陸羽

    羽，字鴻漸，不知所生。初，竟陵禪師智積得嬰兒于水濱，育為

弟子。及長，恥從削發，以《易》自筮，得《蹇》之《漸》曰：“鴻

漸于陸，其羽可用為儀。”始為姓名。有學，愧一事不盡其妙。性詼

諧，少年匿優人中，撰《談笑》萬言。天寶間，署羽伶師，后遁去。

古人謂“潔其行而穢其跡“者也。上元初，結廬苕溪上，閉門讀書。

名僧高士，談宴終日。貌寢，口吃而辯。聞人善，若在己。與人期，

雖阻虎狼不避也。自稱“桑苧翁”，又號“東崗子”。工古調歌詩，

興極閑雅。著書甚多。扁舟往來山寺，唯紗巾藤鞋，短褐犢鼻，擊林

木，弄流水。或行曠野中，誦古詩，裴回至月黑，興盡慟哭而返。當

時以比接輿也。與皎然上人為忘言之交。有詔拜太子文學。羽嗜茶，

造妙理，著《茶經》三卷，言茶之原、之法、之具，時號“茶仙”，

天下益知飲茶矣。鬻茶家以瓷陶羽形，祀為神，買十茶器，得一鴻漸

。初，御史大夫李季卿宣慰江南，喜茶，知羽，召之。羽野服絜具而

入，李曰：“陸君善茶，天下所知。揚子中泠水，又殊絕。今二妙千

載一遇，山人不可輕失也。”茶畢，命奴子與錢。羽愧之，更著《毀

茶論》。與皇甫補闕善。時鮑尚書防在越，羽往依焉，冉送以序曰：

“君子究孔、釋之名理，窮歌詩之麗則。遠野孤島，通舟必行；魚梁

釣磯，隨意而往。夫越地稱山水之鄉，轅門當節鉞之重。鮑侯知子愛

子者，將解衣推食，豈徒嘗鏡水之魚，宿耶溪之月而已。”集并《茶

經》今傳。

   ○顧況

    況，字逋翁，蘇州人。至德二年，天子幸蜀，江東侍郎李希言下

進士。善為歌詩，性詼諧，不修檢操，工畫山水。初為韓晉公江南判

官。德宗時，柳渾輔政，荐為秘書郎。況素善于李泌，遂師事之，得

其服氣之法，能終日不食。及泌相，自謂當得達官，久之，遷著作郎

。及泌卒，作《海鷗詠》嘲誚權貴，大為所嫉，被憲劾貶饒州司戶，

作詩曰：“萬里飛來為客鳥，曾蒙丹鳳借枝柯。一朝鳳去梧桐死，滿

目鴟鳶奈爾何！”遂全家去，隱茅山，煉金拜斗，身輕如羽。況暮年

一子即亡，追悼哀切，吟曰：“老人喪愛子，日暮泣成血。老人年七

十，不作多時別。”其年又生一子，名非熊，三歲始言，在冥漠中聞

父吟苦，不忍，乃來復生。非熊后及第，自長安歸慶，已不知況所在

。或云，得長生訣仙去矣。今有集二十卷傳世，皇甫湜為之序。

   ○張南史

    南史，字季直，幽州人。工弈棋，神算無敵，游心太極。嘗幅巾

藜杖，出入王侯之宅十年，高談闊視，慷慨奇士也。中歲感激，始苦

節學文，無希世苟合之意。數年間，稍入詩境，調體超閑，情致兼美

，如并、燕老將，氣韻沉雄，時少及之者。肅宗時，廟堂獎拔，仕為

左衛倉曹參軍。后避亂寓居揚州揚子。難平再召，未及赴而卒。有詩

一卷，今傳。

   ○戎昱

    昱，荊南人。美風度，能談。少舉進士不上，乃放游名都。雖貧

士而軒昂，氣不消沮。愛湖湘山水，來客。時李夔廉察桂林，寓官舍

，月夜聞鄰居行吟之音清麗，遲明訪之，乃昱也。即延為幕賓，待之

甚厚。崔中丞亦在湖南，愛之，有女國色，欲以妻昱，而不喜其姓戎

，能改則訂議。昱聞之，以詩謝云：“千金未必能移姓，一諾從來許

殺身。”自謂李大夫恩私至深，無任感激。初事顏平原，嘗佐其征南

幕，亦累荐之。衛伯玉鎮荊南，辟為從事。歷虔州刺史。至德中，以

罪謫為辰州刺史。后客劍南，寄家隴西數載。憲宗時，邊烽累急，大

臣議和親。上曰：“比聞一詩人姓名稍僻者為誰“宰相對以冷朝陽、

包子虛，皆非。帝舉其詩，對曰：“戎昱也。“上曰：“嘗記其《詠

史》云：‘漢家青史上，拙計是和親。社稷依明主，安危托婦人。豈

能將玉貌，便擬淨沙塵地下千年骨，誰為輔佐臣！’”因笑曰：“魏

絳何其懦也此人如在，可與武陵桃花源足稱其清詠。”士林榮之。昱

詩在盛唐，格氣稍劣，中間有絕似晚作。然風流綺麗，不虧政化，當

時賞音，喧傳翰苑，固不誣矣。有集今傳。

   ○古之奇

    之奇，寶應二年禮部侍郎洪源下及第，與耿水韋同時。嘗為安西

幕府書記。與李司馬端有金蘭之好。工古調，足幽閑淡泊之思，婉而

成章，得名藝圃，不泛然矣。詩集傳于世。

    ○蘇渙

    渙，廣德二年楊棲梧榜進士。本不平者，往來剽盜，善用白弩，

巴賨商人苦之，稱曰“白跖”。后自知非，折節從學，遂成名。累遷

侍御史。湖南崔中丞瓘辟為從事。瓘遇害，繼走交、廣，扇動哥舒晃

跋扈，如蛟龍見血，本質彰矣。居無何，伏誅。初嘗為《變律詩》十

九首，上廣州節度李勉，其文章長于諷刺，亦有陳拾遺一鱗半甲，故

加待之。或曰：“此子羽冀嬖臣，侵敗王略，今尚其文，可歟“勉曰

：“漢策載蒯通說辭，皇史錄祖君檄草，此大容細者。善惡必書，《

春秋》至訓；明言不廢，孔子格談。渙其庶乎，豈但存雕虫小技，亦

以深懲賊子也。”時以為名言。杜甫有與贈答之詩，今悉傳。

   ○朱灣

    灣，字巨川，大歷時隱君也，號滄洲子。率履貞素，潛輝不曜，

逍遙云山琴酒之間，放浪形骸繩檢之外。郡國交征，不應。工詩，格

體幽遠，興用弘深，寫意因詞，窮理盡性，尤精詠物，必含比興，多

敏捷之奇。及李勉鎮永平，嘉其風操，厚幣邀來，署為府中從事，日

相談宴，分逾骨肉。久之。嘗謁湖州崔使君，不得志，臨發以書別之

曰：“灣聞蓬萊山藏杳冥間，行可到，貴人門無媒通不可到；驪龍珠

潛滉瀇之淵或可識，貴人顏無因而前不可識。自假道路，問津主人，

一身孤云，兩度圓月，載請執事，三趨戟門。信知庭之與堂，不啻千

里。況寄食漂母，夜眠漁舟，門如龍而難登，食如玉而難得。食如玉

之粟，登如龍之門，實無機心，翻成機事，漢陰丈人聞之，豈不大笑

屬溪上風便，囊中金貧，望甘棠而嘆，自引分而退。灣白。”遂歸會

稽山陰別墅，其耿介類如此也。有集四卷，今傳世。

    ○張志和

    志和，字子同，婺州人。初名龜齡，詔改之。十六擢明經，嘗以

策干肅宗，特見賞重，命待詔翰林。以親喪辭去，不復仕。居江湖，

性邁不束，自稱“煙波釣徒”。撰《玄真子》二卷，又為號焉。兄鶴

齡恐其遁世，為筑室越州東郭，茅茨數椽，花竹掩映，嘗豹席棕屩，

沿溪垂釣，每不投餌，志不在魚也。觀察使陳少游頻往候問。帝嘗賜

奴、婢各一人，志和配為夫婦，號漁童、樵青。與陸羽嘗為顏平原食

客。平原初來刺湖州，志和造謁，顏請以舟敝，欲為更之，曰：“願

為浮家泛宅，往來苕、霅間足矣。”善畫山水，酒酣或擊鼓吹笛，舐

筆輒就，曲盡天真。自撰《漁歌》，便復畫之。興趣高遠，人不能及

。憲宗聞之，詔寫真求訪，并其歌詩，不能致。后傳一旦忽乘云鶴而

去。李德裕稱以為“漁父賢而名隱，鴟夷智而功高，未若玄真隱而名

彰，方而無事，不窮而達，其嚴光之比歟”。


    卷四

    ○盧綸

    綸，字允言，河中人。避天寶亂，來客鄱陽。大歷初，數舉進士

不入第。元載素賞重，取其文進之，補閿鄉尉。累遷檢校戶部郎中，

監察御史。稱疾去。渾瑊鎮河中，就家禮起為元帥判官。初，舅韋渠

牟得幸德宗，因表其才，召見禁中，帝有所作，輒賡和。至是，帝忽

問渠牟：“盧綸、李益何在“對曰：“綸從渾瑊在河中。”詔令驛召

之，會卒。綸與吉中孚、韓翃、耿湋、錢起、司空曙、苗發、崔峒、

夏侯審、李端，聯藻文林，銀黃相望，且同臭味，契分俱深，時號大

歷十才子。唐之文體，至此一變矣。綸所作特勝，不減盛時，如三河

少年，風流自賞。文宗雅愛其詩，問宰相：“綸沒后，文章几何亦有

子否“李德裕對：“綸四子皆擢進士，仕在台閣。”帝遣中使悉索其

巾笥，得詩五百首進之。有別業在終南山中。集十卷，今傳。

    ○吉中孚

    中孚，楚州人。居鄱陽最久。初為道士，山阿寂寥。后還俗。李

端贈詩云：“舊山連藥賣，孤鶴帶云歸。”盧綸送詩云：“舊菉藏云

穴，新詩滿帝鄉。”來長安，謁宰相，有荐于天子，日與王侯高會，

名動京師。無几何，第進士，授萬年尉，除校書郎。又登宏辭科，為

翰林學士，歷諫議大夫，戶部侍郎、判度支事。貞元初卒。初，拜官

后，以親垂白在堂，歸養至孝，終喪復仕。中孚神骨清虛，吟詠高雅

，若神仙中人也。集一卷，今傳。

    ○韓翃

    翃，字君平，南陽人。天寶十三載楊紘榜進士。侯希逸素重其才

，至是表佐淄青幕府。罷，閑居十年。及李勉在宣武，復辟之。德宗

時，制誥闕人，中書兩進除目，御筆不點，再請之，批曰：“與韓翃

。”時有同姓名者為江淮刺史，宰相請孰與。上復批曰：“春城無處

不飛花韓翃也。”俄以駕部郎中知制誥。終中書舍人。翃工詩，興致

繁富，如芙蓉出水，一篇一詠，朝士珍之。比諷深于文房，筋節成于

茂政，當時盛稱焉。有詩集五卷，行于世。

    ○耿湋

    湋，河東人也。寶應二年洪源榜進士。與古之奇為莫逆之交。初

為大理司法，充括圖書使來江淮，窮山水之勝。仕終左拾遺。詩才俊

爽，意思不群。似湋等輩，不可多得。詩集二卷，今傳。

    ○錢起

    起，字仲文，吳興人。天寶十年李巨卿榜及第。少聰敏，承鄉曲

之譽。初從計吏至京口客舍，月夜閑步，聞戶外有行吟聲，哦曰：“

曲終人不見，江上數峰青。”凡再三往來，起遽從之，無所見矣。嘗

怪之。及就試粉闈，詩題乃《湘靈鼓瑟》，起輟就，即以鬼謠十字為

落句，主文李暐深嘉美，擊節吟味久之，曰：“是必有神助之耳。”

遂擢置高第。釋褐授校書郎。嘗采箭竹，奉使入蜀。除考功郎中。大

歷中為太清宮使、翰林學士。起詩體制新奇，理致清贍，芟宋、齊之

浮游，削梁、陳之嫚靡，迥然獨立也。王右丞許以高格，與郎士元齊

名，士林語曰：“前有沈、宋，后有錢、郎。”集十卷，今傳。子徽

能詩，外甥懷素善書，一門之中，藝名森出，可尚矣。凡唐人燕集祖

送，必探題分韻賦詩，于眾中推一人擅場者。劉相巡察江淮，詩人滿

座，而起擅場。郭曖尚主盛會，李端擅場。緬懷盛時，往往文會，群

賢畢集，觥籌亂飛，遇江山之佳麗，繼歡好于疇昔，良辰美景，賞心

樂事，于此能并矣。況賓無絕纓之嫌，主無投轄之困，歌闌舞作，微

聞香澤，冗長之禮，豁略去之，王公不覺其大，韋布不覺其小，忘形

爾汝，促席談諧，吟詠繼來，揮毫驚座。樂哉！古人有秉燭夜游，所

謂非淺，同宴一室，無及干亂，豈不盛也！至若殘杯冷炙，一獻百拜

，察喜怒于眉睫之間者，可以休矣。

    ○司空曙

    曙，字文明，廣平人也。磊落有奇才。韋皋節度劍南，辟致幕府

。授洛陽主薄，未几遷長林縣丞。累官左拾遺，終水部郎中。與李約

員外至交。性耿介，不干權要。家無儋石，晏如也。嘗病中不給，遣

其愛姬，亦自流寓長沙。遷謫江右，多結契雙林，暗傷流景。《寄暕

上人》詩云：“欲就東林寄一身，尚憐兒女未成人。柴門客去殘陽在

，藥圃虫喧秋雨頻。近水方同梅市隱，曝衣多笑阮家貧。深山蘭若何

時到，羨與閑云作四鄰。”閑園即事，高興可知。屬調幽閑，終篇調

暢，如新花笑日，不容熏染。鏘鏘美譽，不亦宜哉！有詩集二卷，今

傳。

    ○苗發

    發，潞洲人也。晉卿長子。初為東平令，授兵部員外，遷駕部員

外郎，仕終都官郎中。雖名齒才子，少見詩篇。當時名士，咸與贈答

云。

    ○崔峒

    峒，博陵人。工文有價。初辟潞府功曹，后歷左拾遺，終右補闕

。詞彩炳然，意思方雅，時人稱其句為披沙揀金，往往見寶。詩集一

卷，今行于世。

    ○夏侯審

    審，建中元年禮部侍郎令狐峘下試軍謀越眾科第一。釋褐授校書

郎，又為參軍，仕終侍御史。初于華山下多買田園為別墅，水木幽閟

，云煙浩渺，晚歲退居其下，諷吟頗多。今稍零落，時見一二，皆錦

制也。

    ○李端

    端，趙州人，嘉祐之侄也。少時居廬山，依皎然讀書，意況清虛

，酷慕禪侶。大歷五年李搏榜進士及第，授秘書省校書郎。以清羸多

病，辭官，居終南山草堂寺。未几，起為杭州司馬，牒訴敲朴，心甚

厭之。買田園在虎丘下，為耽深癖，泉石少幽，移家來隱衡山，自號

衡岳幽人。彈琴讀《易》，登高望遠，神意泊然。初元宦情，懷箕、

潁之志。嘗曰：“余少尚神仙，且未能去。友人暢當以禪門見導，余

心知必是，未得其門。”詩更高雅，于才子中名響錚錚。與處士京兆

柳中庸、大理評事江東張芬友善唱酬。初來長安，詩名大振。時令公

子郭曖尚升平公主，賢明有才，延納俊士，端等皆在館中。曖嘗進官

，大宴酒酣，主屬端賦詩，頃刻而就，曰：“青春都尉最風流，二十

功成便拜侯。金距斗雞過上苑，玉鞭騎馬出長楸。熏香荀令偏憐小，

傅粉何郎不解愁。日暮吹簫楊柳陌，路人遙指鳳皇樓。”主甚喜，一

座賞嘆。錢起曰：“此必端宿制，請以起姓為韻。”端立獻一章曰：

“方塘似鏡草芊芊，初月如鉤未上弦。新開金埒看調馬，舊踢銅山許

鑄錢。楊柳入樓吹玉笛，芙蓉出水妒花鈿。今朝都尉如相顧，願脫長

裾逐少年。”作者驚伏。主厚賜金帛，終身以榮，其工捷類此。集三

卷，今傳于世。

    ○竇叔向

    叔向，字遺直，扶風平陵人也。有卓絕之行，登第于大歷初，遠

振嘉名，為文物冠冕。詩法謹嚴，又非常格。一流才子，多仰飆塵。

少與常袞同燈火，及袞相，引擢左拾遺、內供奉。及坐貶，亦出為溧

水令。卒，贈工部尚書。五子：常、牟、群、庠、鞏，俱能詩，咄咄

有跨灶之譽，當時羨之。《藝文志》載《叔向集》七卷，今存詩甚寡

，蓋零落之矣。

    ○康洽

    洽，酒泉人，黃須美丈夫也。盛時攜琴劍來長官，謁當道，氣度

豪爽。工樂府詩篇，宮女梨園，皆寫于聲律。玄宗亦知名，嘗嘆美之

。所出入皆王侯貴主之宅，從游與宴，雖駿馬蒼頭如其己有。觀服玩

之光，令人歸欲燒物，憐才乃能如是也。后遭天寶亂離，飄蓬江表。

至大歷間，年已七十余，龍鐘衰老，談及開元繁盛，流涕無從。往來

兩京，故侯館谷空，咸陽一布衣耳。于時文士願與論交。李端逢之，

贈詩云：“聲名常壓鮑參軍，班位不過揚執戟。”又云：“同時獻賦

人皆盡，共壁題詩君獨在。”后卒杜陵山中。文章不得見矣。

    ○李益

    益，字君虞，隴西姑臧人。大歷四年齊映榜進士，調鄭縣尉。同

輩行稍進達，益久不升，郁郁去游燕、趙間，幽州節度劉濟辟為從事

，未几，又佐邠寧幕府。風流有詞藻，與宗人賀相埒，每一篇就，樂

工賂求之，被于雅樂，供奉天子。如《征人》、《早行》篇，天下皆

施繪畫。二十三受策秩，從軍十年，運籌決勝，尤其所長。往往鞍馬

間為文，橫槊賦詩，故多抑揚激厲悲離之作，高適、岑參之流也。憲

宗雅聞其名，召為秘書少監、集賢殿學士。自負其才，凌轢士眾，有

不能堪，諫官因暴其詩“不上望京樓“等句，以涉怨望，詔降職。俄

復舊，除侍御史，遷禮部尚書致仕。太和初卒。益少有僻疾，多猜忌

，防閑妻妾，過為苛酷，有散灰扃戶之談，時稱為“妒痴尚書李十郎

”。有同姓名者，為太子庶子，皆在朝，人恐莫辨，謂君虞為“文章

李益”，庶子為“門戶李益“云。有集，今傳。

    ○冷朝陽

    朝陽，金陵人。大歷四年齊映榜進士及第。不待調官，言歸省覲

。自狀元以下，一時名士大夫及詩人李嘉祐、李端、韓翃、錢起等，

大會賦詩攀餞。以一布衣，才名如此，人皆羨之。朝陽工詩，在大歷

諸才子，法度稍弱，字韻清越不減也。有集傳世。

    ○章八元

    八元，睦州桐廬人。少喜為詩，嘗于郵亭偶題數語，蓋激楚之音

也。宗匠嚴維到驛，見而異之，問八元曰：“爾能從我授格乎“曰：

“素所願也。”少頃遂發，八元已辭親矣。維大器之，親為指諭，數

歲間，詩賦精絕。大歷六年王漵榜第三人進士。居京既久，床頭金盡

，歸江南，訪韋蘇州，待贈甚厚。復來都應制科。貞元中調句容主簿

，況薄辭歸。時有清江上人善詩，與八元為兄弟之好。初長安慈恩寺

浮圖，前后名流詩版甚多，八元亦題，有云：“卻怪鳥飛平地上，自

驚人語半天中。”后元微之、白樂天至塔下遍覽，因悉除去，惟存八

元版在，吟詠久之，曰：“名下無虛士也。”其警策稱是。有詩集傳

于世，一卷。

    ○暢當

    當，河東人。大歷七年張式榜及第。當少諳武事，生亂離間，盤

馬彎弓，摶沙寫陳，人曾伏之。時山東有寇，以子弟被召參軍。貞元

初，為太常博士，仕終果州刺史。與李司馬、司空郎中有膠漆之契。

多往來嵩、華間，結念方外，頗參禪道，故多松桂之興，深存不死之

志。詞名藉甚，表表凌云。有詩二卷，傳于世。同時有鄭常，亦鳴詩

。集一卷，今行。嘗觀建安初，陳琳、阮瑀數子，從戎管書記之任，

所得經奇，英氣逼人也。承平則文墨議論，警急則橐鞬矢石，金羈角

逐，珠符相照，草檄于盾鼻，勒銘于山頭，此磊磊落落，通方之士，

皆古書生也。容有郁志窗下，抱膝呻吟，而曰時不我與，人不我知耶

大道無窒，徒自為老夫耳。唐間如此特達甚多，光烈垂遠，慨然不能

不以之興懷也。

    ○王季友

    季友，河南人。暗誦書萬卷。論必引經。家貧賣屐，好事者多攜

酒就之。其妻柳氏，疾季友窮丑，遣去。來客酆城，洪州刺史李公，

一見傾敬，即引佐幕府。工詩，性磊浪不羈，愛奇務險，遠出常性之

外。白首短褐，崎嶇士林，傷哉貧也！嘗有詩云：“山中誰余密白發

日相親。雀鼠晝夜無，知我廚廩貧。”又：“自耕自刈食為天，如鹿

如麋飲野泉。亦知世上公卿貴，且養丘中草木年。”觀其篤志山水，

可謂遠性風疏，逸情云上矣。有集，傳于世。

    ○張謂

    謂，字正言，河內人也。少讀書嵩山，清才拔萃，泛覽流觀，不

屈于權勢。自矜奇骨，必談笑封侯。二十四受辟，從戎營、朔十載，

亭障間稍立功勛。以將軍得罪，流滯薊門。有以非辜雪之者，累官為

禮部侍郎。無几何，出為潭州刺史。性嗜酒簡淡，樂意湖山。工詩，

格度嚴密，語致精深，多擊節之音。今有集傳于世。

    ○于鵠

    鵠，初買山于漢陽高隱，三十猶未成名。大歷中，嘗應荐歷諸府

從事，出塞入塞，馳逐風沙。有詩甚工，長短間作，時出度外，縱橫

放逸，而不陷于疏遠，且多警策云。集一卷，今傳。

    ○王建

    建，字仲初，潁川人。大歷十年丁澤榜第二人及第。釋褐授渭南

尉，調昭應縣丞。諸司歷荐，遷太府寺丞、秘書丞、侍御史。大和中

，出為陝州司馬。從軍塞上，弓劍不離身。數年后歸，卜居咸陽原上

。初游韓吏部門牆，為忘年之友。與張籍契厚，唱答尤多。工為樂府

歌行，格幽思遠。二公之體，同變時流。建性耽酒，放浪無拘。宮詞

特妙前古。建初與樞密使王守澄有宗人之分，守澄以弟呼之。談間故

多知禁掖事，作《宮詞》百篇。后因過燕飲，以相譏謔，守澄深銜之

，忽曰：“吾弟所作《宮詞》，內庭深邃，何由知之明當奏上。”建

作詩以謝，末句云：“不是姓同親說向，九重爭得外人知。”守澄恐

累己，事遂寢。建才贍，有作皆工。蓋嘗跋涉畏途，甘分窮苦。其《

自傷》詩云：“衰門海內几多人，滿眼公卿總不親。四授官資元七品

，再經婚娶尚單身。圖書亦為頻移盡，兄弟還因數散貧。獨自在家常

似客，黃昏哭向野田春。”又于征戍遷謫、行旅離別、幽居官況之作

，俱能感動神思，道人所不能道也。集十卷，今傳于世。

    ○韋應物

    應物，京兆人也。尚俠，初以三衛郎事玄宗。及崩，始悔，折節

讀書。為性高潔，鮮食寡欲，所居必焚香掃地而坐，冥心象外。天寶

時，扈從游幸。永泰中，任洛陽丞，遷京兆府功曹。大歷十四年，自

鄠縣令制除櫟陽令，以疾辭歸，寓善福寺精舍。建中二年，由前資除

比部員外郎，出為滁州刺史。居傾之，改江州刺史。追赴闕，改左司

郎中。或媢其進，媒孽之。貞元初，又出為蘇州刺史。大和中，以太

仆少卿兼御史中丞，為諸道鹽鐵轉運、江淮留后。罷居永定，齋心屏

除人事。初，公豪縱不羈，晚歲逢楊開府，贈詩言事曰：“少事武皇

帝，無賴恃恩私。身作里中橫，家藏亡命兒。朝持樗蒱局，暮竊東鄰

姬。司隸不敢捕，立在白玉墀。驪山風雪夜，長楊羽豬時。一字都不

識，飲酒肆頑痴。武皇升仙去，憔悴被人欺。讀書事已晚，把筆學題

詩。兩府始收跡，南宮謬見推。非才果不容，出守撫惸嫠。忽逢楊開

府，論舊涕俱垂。坐客何由識，唯有故人知。”足見古人真率之妙也

。論云：“詩律自沈、宋之下，日益靡嫚，鎪章刻句，揣合浮切，音

韻婉諧，屬對藻密，而閑雅平淡之氣不存矣。獨應物馳驟建安以還，

各有風韻，自成一家之體，清深雅麗，雖詩人之盛，亦罕其倫，甚為

時論所右。而風情不能自已，如贈米嘉榮、杜韋娘等作，皆杯酒之間

，見少年故態，無足怪矣。有集十卷，今傳于世。

    ○皎然上人

    皎然，字清晝，吳興人。俗姓謝，宋靈運之十世孫也。初入道，

肄業杼山，與靈徹、陸羽同居妙喜寺。羽于寺旁創亭，以癸丑歲癸卯

朔癸亥日落成，湖州刺史顏真卿名以“三癸”，皎然賦詩，時稱“三

絕”。真卿嘗于郡齋集文士撰《韻海鏡源》，預其論著，至是聲價藉

甚。貞元中，集賢御書院取高僧集上人文十卷，藏之，刺史于□為之

序。李端在匡岳，依止稱門生。一時名公，俱相友善，題云“晝上人

“是也。時韋應物以古淡矯俗，以嘗擬其格，得數解為贄，韋心疑之

。明日，又錄舊制以見，始被領略，曰：“人各有長，蓋自天分。子

而為我，失故步矣。但以所詣，自名可也。”公心服之。往時住西林

寺，定余多暇，因撰序作詩體式，兼評古今人詩，為《晝公詩式》五

卷，及撰《詩評》三卷，皆議論精當，取舍從公，整頓狂瀾，出色騷

雅。公性放逸，不縛于常律。初，房太尉琯早歲隱終南峻壁之下，往

往聞湫中龍吟，聲清而靜，滌人邪想。時有僧潛戛三金以寫之，惟銅

酷似。房公往來，他日至山寺，聞林嶺間有聲，因命僧出其器，嘆曰

：“此真龍吟也。”大歷間，有秦僧傳至桐江，皎然戛銅宛效之，以

警深寂。緇人有獻譏者，公曰：“此達僧之事，可以嬉禪。爾曹胡凝

滯于物，而以瑣行自拘耶？”時人高之。公外學超然，詩興閑適，居

第一流、第二流不過也。詩集十卷。

    ○武元衡

    元衡，字伯蒼，河南人。建中四年薛展榜進士。元和三年，以門

下侍郎平章事，出為劍南節度使。后秉政，明年早朝，遇盜從暗中射

殺之。元衡工詩，雖時見雕鐫，不動機構，要非高斫之所深忌。每好

事者傳之，被于絲竹。嘗夏夜作詩曰：“夜久喧暫息，池台惟月明。

無因駐清景，日出事還生。”翌日遇害，詩蓋其讖也。議者謂工詩而

宦達者惟高適，達宦而詩工者惟元衡。今有《臨淮集》十卷傳于世。

    ○竇常

    常，字中行，叔向之子也。京兆人。大歷十四年王儲榜及第。初

歷從事，累官水部員外郎，連除閬、夔、江、撫四州刺史。后人為國

子祭酒而終。常兄弟五人，聯芳比藻，詞價靄然，法度風流，相距不

遠。且俱陳力王事，膺寵清流，豈懷玉迷津區區之比哉。后人集所著

詩通一百首為五卷，名《竇氏聯珠集》，謂若五星然。常集十八卷，

及撰韓翃至皎然三十人詩，合三百五十篇為《南薰集》，各系以贊，

為三卷，今并傳焉。

    ○竇牟

    牟，字貽周，貞元二年張正甫榜進士。初，學問于江東，家居孝

謹，善事繼母，奇文異行，聞于京師。舅給事中袁高，當時專重名，

甄拔甚多，而牟未嘗干謁，竟捷文場。始佐六府五公，八遷至檢校虞

部。元和五年，拜尚書虞部郎中，轉洛陽令、都官郎中，出為澤州刺

史。仕終國子司業。牟晚從昭義盧從史，從史浸驕，牟度不可諫，即

移疾歸，居東都別業。長慶二年卒。昌黎韓先生為之《墓志》云。

    ○竇群

    群，字丹列，初隱毗陵，稱處士。性至孝，定省無少怠。及母卒

，哀踴不已，嚙一指置棺中，結廬墓次。終喪，蘇州刺史韋夏卿荐之

，舉孝廉，德宗擢為左拾遺。憲宗立，轉吏部郎中，出為唐州刺史。

節度使于□奇之，表以自副。武元衡輔政，荐為御史中丞。群引呂溫

、羊士諤為御史，宰相李吉甫不可。群等怨，遂捃摭吉甫陰事告之。

帝面覆多誑，大怒，欲殺群等，吉甫又為力救得解。出為黔南觀察使

，遷容管經略使，卒官所。家無余財，惟圖書萬軸耳。

    ○竇庠

    庠，字胄卿，嘗應辟三佐大府，調奉先令，遷東都留守判官，拜

戶部員外郎。貞元中，出為婺、登二州刺史。平生工文甚苦，著述亦

多，今并傳之。

    ○竇鞏

    鞏，字友封，狀貌瑰偉，少博覽，無不通。性宏放，好談古今，

所居多長者車轍。時諸兄已達，鞏尚來場屋間，頗抑初志。作《放魚

》詩云：“黃金贖得免刀痕，聞道禽魚亦感恩。好去長江千萬里，不

須辛苦上龍門。”人知其述懷也。元和二年王源中榜進士。佐緇青幕

府，累遷秘書少監，拜御史中丞，仕終武昌觀察副使。鞏平居與人言

不出口，時號為“囁嚅翁“云。

   ○劉言史

    言史，趙州人也。少尚氣節，不舉進士。工詩，美麗恢贍，世少

其倫。與李賀、孟郊同時為友。冀鎮節度使王武俊頗好詞藝，言史造

之，特加敬異。武俊嘗獵，有雙鴨起蒲稗間，一矢聯之，遂于馬上草

《射鴨歌》以獻。因表荐請官，詔授棗強令，辭疾不就，當時重之。

故相國隴西公李夷簡為漢南節度，與言史少同游習，因遣以襄陽髹器

千事，賂武俊請之。由是為漢南幕賓，日與談宴，歌詩唱答，大播清

才。問言史所欲為，曰：“司功掾甚閑，或可承闕。”遂署。雖居官

曹，敬待埒諸從事。歲余奏升秩，詔下之日，不恙而終。公初以言史

相薄，不俗貴，以惜其壽。至是慟哭之曰：“果然，微祿殺吾愛客也

！”厚葬于襄城。皮日休稱其賦雕金篆玉，牢奇籠怪，百鍛為字，千

煉成句，真佳作也。有《歌詩》六卷，今傳。

    ○劉商

    商，字子夏，徐州彭城人。擢進士第。貞元中，累官比部員外郎

，改虞部員外郎。數年，遷檢校兵部郎中。后出為汴州觀察判官，辭

疾挂印，歸舊業。商性好酒，苦家貧。嘗對花臨月，悠然獨酌，亢音

長謠，放適自遂。賦詩曰：“春草秋風老此身，一飄長醉任家貧。醒

來還愛浮萍草，飄寄官河不屬人。”樂府歌詩，高雅殊絕。《擬蔡琰

胡笳曲》，鱠炙當時。仍工畫山水樹石，初師吳郡張璪，后自造真。

張貶衡州司馬，有惆悵之詩。好神仙，煉金骨，后隱義興胡父渚，結

侶幽人，世傳沖虛而去，可謂江海冥滅，山林長往者矣。有集十卷，

今傳，武元衡序之云。


    卷五

    ○盧仝

    仝，范陽人。初隱少室山，號玉川子。家甚貧，惟圖書堆積。后

卜居洛城，破屋數間而已。一奴，長須，不裹頭；一婢，赤腳，老無

齒。終日苦哦，鄰僧送米。朝廷知其清介之節，凡兩備禮征為諫議大

夫，不起。時韓愈為河南令，愛其操，敬待之。嘗為惡少所恐，訴于

愈，方為申理，仝復慮盜憎主人，願罷之，愈益服其度量。元和間，

月蝕，仝賦詩，意譏切當時逆黨，愈極稱工，余人稍恨之。時王涯秉

政，胥怨于人。及禍起，仝偶與諸客會食涯書館中，因留宿，吏卒掩

捕，仝曰：“我盧山人也，于眾無怨，何罪之有“吏曰：“既云山人

，來宰相宅，容非罪乎“蒼忙不能自理，竟同甘露之禍。仝老無發，

奄人于腦后加釘。先是生子名“添丁”，人以為讖云。仝性高古介僻

，所見不凡近。唐詩體無遺，而仝之所作特異，自成一家，語尚奇譎

，讀者難解，識者易知。后來仿效比擬，遂為一格宗師。有集一卷，

今傳。古詩云：“枯魚過河泣，何時悔復及。作書與魴鱮，相戒慎出

入。”斯所以防前之覆轍也。仝志懷霜雪，操擬松柏，深造括囊之高

，夫何戶庭之失。噫，一蹈非地，旋踵逮殃，玉石俱爛，可不痛哉！

    ○馬異

    異，睦州人也。興元元年禮部侍郎鮑防下進士第二人。少與皇甫

湜同硯席，賦性高疏，詞調怪澀，雖風骨棱棱，不免枯瘠。盧仝聞之

，頗合己志，願與結交，遂立同異之論，以詩贈答，有云：“昨日仝

不同，異自異，是謂大同而小異。今日仝自同，異不異，是謂同不往

而異不至。”斯亦怪之甚也。后不知所終。集今傳世。

    ○劉叉

    叉，河朔間人，一節士也。少尚義行俠，傍觀切齒，因被酒殺人

亡命，會赦乃出。更改志從學，能博覽，工為歌詩，酷好盧仝、孟郊

之體，造語幽蹇，議論多出于正。《冰柱》、《雪車》二篇，含蓄風

刺，出二公之右矣。時樊宗師文亦尚怪，見而獨拜之。恃故時所負，

自顧俯仰不能與世合，常破履穿結，筑環堵而居休焉。聞韓吏部接天

下貧士，步而歸之，出入門館無間。時韓碑銘獨唱，潤筆之貨盈缶，

因持案上金數斤而去，曰：“此諛墓中人所得耳，不若與劉君為壽。

”愈不能止。其曠達至此。初。玉川子履道守正，反關著述，《春秋

》之學，尤所精心，時人不得見其書，惟叉愜意，曾授之以奧旨，后

無所傳。叉剛直，能面白人短長，其服義則又彌縫若親屬然。后以爭

語不能下客，去游齊魯，不知所終。詩二十七篇，今傳。

    ○李賀

    賀，字長吉，鄭王之孫也。七歲能辭章，名動京邑。韓愈、皇甫

湜覽其作，奇之而未信，曰：“若是古人，吾曹或不知，是今人，豈

有不識之理。”遂相過其家，使賦詩。賀總角荷衣而出，欣然承命，

旁若無人，援筆題曰《高軒過》。二公大驚，以所乘馬命聯鑣而還，

親為束發。賀父名晉肅，不得舉進士，公為著《諱辯》一篇。后官至

太常寺奉禮郎。賀為人纖瘦，通眉，長指爪，能疾書。旦日出，騎弱

馬，從平頭小奴子，背古錦囊，遇有所得，書置囊里。凡詩不先命題

，及暮歸，太夫人使婢探囊中，見書多，即怒曰：“是兒要嘔出心乃

已耳！”上燈，與食，即從婢取書，研墨疊紙足成之。非大醉吊喪，

率如此。賀詩稍尚奇詭，組織花草，片片成文，所得皆驚邁，絕云翰

墨畦徑，時無能效者。樂府諸詩，云韶眾工，諧于律呂。嘗嘆曰：“

我年二十不得意，一生愁心，謝如梧葉矣。”忽疾篤，恍惚晝見人緋

衣賀赤虯騰下，持一版書，若太古雷文，曰：“上帝新作白玉樓成，

立召君作記也。”賀叩頭辭，謂母老病，其人曰：“無上比人間差樂

，不苦也。”居傾，窗中勃勃煙氣，聞車聲甚速，遂絕。死時才二十

七，莫不憐之。李藩綴集其歌詩，因托賀表兄訪所遺失，并加點竄，

付以成本。彌年絕跡。乃詰之，曰：“每恨其傲忽，其文己焚之矣。

“今存十之四五。杜牧為序者五卷，今傳。孟子曰：“其進銳者其退

速。”信然。賀天才俊拔，弱冠而有極名。天奪之速，豈吝也耶若少

假行年，涵養盛德，觀其才，不在古人下矣。今茲惜哉！

    ○李涉

    涉，洛陽人，渤之仲兄也。自號清溪子。早歲客梁園，數逢亂兵

，避地南來，樂佳山水，卜隱匡廬香爐峰下石洞間。嘗養一白鹿，甚

馴狎，因名所居曰白鹿洞。與弟渤、崔膺昆季茅舍相接。后徙居終南

，偶從陳許辟命，從事行軍。未几，以罪謫夷陵宰，十年蹭蹬峽中，

病瘧成痼，自傷羈逐，頭顱又復如許。后遇赦得還，賦詩云：“荷蓑

不是人間事，歸去滄江有釣舟。”遂放船重來訪吳、楚舊游，登天台

石橋，望海得風水之便，挂席浮瀟、湘、岳陽，逢張祜話故，因盤桓

。歸洛下，營草堂，隱少室。身自耕耘，妾能織紝，稚子供漁樵，拓

落生計，伶俜酒鄉，罕交人事。大和中，宰相累荐，征起為太學博士

，致仕。卒。妻亦入道。涉工為詩，詞意卓犖，不群世俗。長篇敘事

，如行云流水，無可牽制，才名一時欽動。初，嘗過九江皖口，遇夜

客，方跧伏，問何人曰：“李山人。”豪首曰：“若是，勿用剽奪。

久聞詩名，願題一篇足矣。”涉欣然書曰：“暮雨瀟瀟江上村，綠林

豪客夜知聞。他時不用藏名姓，世上如今半是君。”大喜，因以牛酒

厚遺，再拜送之。夫以跖、蹻之輩，猶曰憐才，而至寶橫道，君子不

顧，忍哉。詩集一卷，今傳。

    ○朱晝

    晝，廣陵人。貞元間，慕孟郊之名，為詩格范相似，曾不遠千里

而訪之，不厭勤苦，體尚奇澀。與李涉友善，相酬唱。晝《古鏡》詩

云：“我有古時鏡，初自壞陵得。蛟龍猶泥蟠，魑魅幸月蝕。磨久見

菱蕊，青于藍水色。贈君將照心，無使心受惑。“凡如此警策者稍多

，今傳于世。

    ○賈島

    島，字閬仙，范陽人也。初，連敗文場，囊篋空甚，遂為浮屠，

名無本。來東都，旋往京，居青龍寺。時禁僧午后不得出，為詩自傷

。元和中，元、白變尚輕淺，島獨按格入僻，以矯浮艷。當冥搜之際

，前有王公貴人皆不覺，游心萬仞，慮入無窮。自稱碣石山人。嘗嘆

曰：“知余素心者，惟終南紫閣、白閣諸峰隱者耳。”嵩丘有草廬，

欲歸未得，逗留長安。雖行坐寢食，苦吟不輟。嘗跨蹇驢張蓋，橫截

天衢，時秋風正厲，黃葉可掃，遂吟曰：“落葉滿長安。”方思屬聯

，杳不可得，忽以“秋風吹渭水“為對，喜不自勝。因唐突大京兆劉

棲楚，被系一夕，旦釋之。后復乘閑策蹇訪李余幽居，得句云：“鳥

宿池中樹，僧推月下門。”又欲作“僧敲”，煉之未定，吟哦引手作

推敲之勢，傍觀亦訝。時韓退之尹京兆，車騎方出，不覺沖至第三節

，左右擁到馬前，島具實對，未定推敲，神游象外，不知回避。韓駐

久之曰：“敲字佳。”遂并轡歸，共論詩道，結為布衣交，遂授以文

法，去浮屠，舉進士。愈贈詩云：“孟郊死葬北邙山，日月風云頓覺

閑。天恐文章渾斷絕，再生賈島在人間。”自此名著。時新及第，寓

居法乾無可精舍，姚合、王建、張籍、雍陶，皆琴樽之好。一日，宣

宗微行至寺，聞鐘樓上有吟聲，遂登，于島案上取卷覽之，島不識，

因作色攘臂，睨而奪取之曰：“郎君鮮醲自足，何會此耶“帝下樓去

。既而覺之，大恐，伏闕待罪，上訝之。他日，有中旨，令與一清官

謫去者，乃授遂州長江主簿。后稍遷普州司倉。臨死之日，家無一錢

，惟病驢、古琴而已。當時誰不愛其才，而惜其命薄。島貌清意雅，

談玄抱佛，所交悉塵外之人。況味蕭條，生計岨峿。自題曰：“二句

三年得，一吟雙淚流。知音如不賞，歸臥故山秋。”每至除夕，必取

一歲所作置几上，焚香再拜，酹酒祝曰：“此吾終年苦心也。”痛飲

長謠而罷。今集十卷，并《詩格》一卷，傳于世。

    ○莊南杰

    南杰，與賈島同時，曾從受學。工樂府雜歌，詩體似長吉，氣雖

遒壯，語過鐫鑿，蓋其天資本劣，未免按抑，不出自然，亦一好奇尚

僻之士耳。集二卷，今行。

    ○張碧

    碧，字太碧。貞元間舉進士，累不第，便覺三山跬步，云漢咫尺

。初慕李翰林之高躅，一杯一詠，必見清風，故其名字皆亦逼似，如

司馬長卿希藺相如為人也。天才卓絕，氣韻不凡，委興山水，投閑吟

酌，言多野意，俱狀難摹之景焉。有《歌行集》二卷傳世。子瀛。

   ○朱放

    放，字長通，南陽人也。初，居臨漢水，遭歲歉，南來卜隱剡溪

、鏡湖間。排青紫之念，結廬云臥，釣水樵山。嘗著白接滿A鹿裘筍

屨，盤桓酒家。時江浙名士如林，風流儒雅，俱從高義。如皇甫兄弟

，皎、徹上人，皆山人良友也。大歷中，嗣曹王皋鎮江西，辟為節度

參謀。有《別同志》曰：“潺湲寒溪上，自此成離別。回首望歸人，

移舟逢暮雪。頻行識草樹，漸老傷年發。唯有白云心，為向東山月。

”未几，不樂鞅掌，扁舟告還。貞元二年，詔舉韜晦奇才，特下聘禮

，拜左拾遺，不就，表謝之。忘懷得失，以此自終。放工詩，風度清

越，神情蕭散，非尋常之比。集二卷，今行于世。

    ○羊士諤

    士諤，貞元元年禮部侍郎鮑防下進士。順宗時，累至宣歙巡官，

為王叔文所惡，貶汀州寧化尉。元和初，宰相李吉甫知獎，擢為監察

御史，掌制誥。后以與竇群、呂溫等誣論宰執，出為資州刺史。士諤

工詩，妙造梁《選》，作皆典重。早歲嘗游女几山，有卜隱之志，勛

名相迫，不遂初心。有詩集行于世。

    ○姚系

    系，河中人。貞元元年進士，與韋應物同時。有詩名，工古調，

善彈琴，好游名山，希蹤謝、郭，終身不言祿，祿亦不及之也。與林

棲谷隱之士往還酬酢，興趣超然。弟倫，詩亦清麗，有集，并傳。

    ○`信陵

    信陵，貞元元年鄭全濟榜及第。仕為舒州望江縣令，卒。工詩，

有集一卷，今傳。

    ○張登

    登，初隱居。性剛潔，幅巾短褐，交友名公。后就辟，歷衛府參

謀，遷廷尉平。久之，拜監察御史。貞元中，改河南士曹掾，遷殿中

侍御史、漳州刺史，退居告老。嘗晚春乘輕車出南薰門，抵暮詣宜春

門入，關吏捧牌請書官位，登醉題曰：“閑游靈沼送春回，關吏何須

苦見猜。八十老翁無品秩，三曾身到鳳池來。”其狷迫如此。數年，

坐公累被劾，吏議捃摭不堪，感疾而卒。有集六卷，權德輿為序云。

    ○令狐楚

    楚，字殼士，敦煌人也。五歲能文章。貞元七年尹樞榜進士及第

。時李說、嚴綬、鄭儋繼領太原，高其才行，引在幕府，由掌書記至

判官。德宗喜文，每省太原奏疏，必能辨楚所為，數稱美之。憲宗時

，累擢知制誥。皇甫鎛荐為翰林學士，遷中書舍人，拜中書侍郎、同

平章事。楚工詩，當時與白居易、元稹、劉禹錫唱和甚多。有《漆奩

集》一百三十卷，行于世。自稱曰：“白云孺子”。

    ○楊巨源

    巨源，字景山，蒲中人。貞元五年劉太真下第二人及第。初為張

弘靖從事，拜虞部員外郎，后遷太常博士、國子祭酒。大和中，為河

中少尹，入拜禮部郎中。巨源才雄學富，用意聲律，細挹得無窮之源

，緩雋有愈永之味。長篇刻琢，絕句清泠，蓋得于此而失于彼者矣。

有詩一卷，行于世。

   ○馬逢

    逢，關中人。貞元五年盧頊榜進士。佐鎮戎幕府，嘗從軍出塞。

得詩名，篇篇警策。有集今傳。

   ○王涯

    涯，字廣津，貞元八年賈棱榜及第。博學工文，尤多雅思。梁肅

異其才，荐于陸贄。又舉宏辭。憲宗時，知制誥、翰林學士，俄拜中

書侍郎、平章事。長慶中，節度劍南，召為御史大夫，遷戶部尚書，

監鹽鐵使。進仆射。涯榷鹽苛急，百姓怨之。及甘露禍起，就誅，悉

詬罵，投以瓦礫，須臾成堆。性嗇，不蓄妓妾，家財累鉅萬，嘗布衣

蔬食。酷好前古名書名畫，充積左右，有不可得，必百計傾陷以取之

。及家破，往來人得卷軸，皆剔取奩盒金玉牙錦，余棄道途，車馬踐

踏，悉損污矣。惜哉！善為詩，風韻遒然，殊超意表。集十卷，今傳

。否泰遞復，盈虛消息，乃理之常。夫物盛者，衰之漸也；散者，積

之極也。有能終滿而不覆者乎！況圖書人變化之際，神物所深忌者焉

。前修耽玩成癖，往往殺身，猶非剽剝而至也。王涯掊克聚斂，以邀

穹爵，逼孤凌弱，以積珍奇，知己之利，忘人之害，至于天奪其魄，

鬼瞰其家，一旦飄零，殊可長嘆。孟子曰：“死矣，盆成括。”《傳

》曰：“貨悖而入者，亦悖而出。”不亦宜哉。庶來者之少戒云。

    ○韓愈

    愈，字退之，南陽人。早孤依嫂，讀書日記數千言，通百家。貞

元八年擢第。凡三指光范上書，始得調。董晉表署宣武節度推官。汴

軍亂，去依張建封，辟府推官。遷監察御史。上疏論宮市，德宗怒，

貶陽山令。有善政，改江陵法曹參軍。元和中，為國子博士、河南令

。愈以才高難容，累下遷，乃作《進學解》以自諭。執政奇其才，轉

考功、知制誥，進中書舍人。裴度宣慰淮西，奏為行軍司馬。賊平，

遷刑部侍郎。憲宗遣使迎佛骨入禁中，因上表極諫，帝大怒，欲殺，

裴度、崔群力救，乃貶潮州刺史。任后上表，陳情哀切，詔量移袁州

刺史。召拜國子祭酒，轉兵部侍郎、京兆尹、兼御史大夫。長慶四年

卒。公英偉間生，才名冠世，繼道德之統，明列聖之心。獨濟狂瀾，

詞彩燦爛，齊、梁綺艷，毫發都捐。有冠冕珮玉之氣，宮商金石之音

，為一代文宗，使頹綱復振，豈易言也哉固無辭足以贊述云。至若歌

詩累百篇，而驅駕氣勢，若掀雷走電，撐決于天地之垠，詞鋒學浪，

先有定價也。時功曹張署亦工詩，與公同為御史，又同遷謫，唱答見

于集中。有詩賦雜文等四十卷，今行于世。

    ○柳宗元

    宗元，字子厚，河東人。貞元九年苑論榜第進士。又試博學宏辭

，授校書郎，調藍田縣尉，累遷監察御史里行。與王叔文、韋執誼善

，二人引之謀事，擢禮部員外郎，欲大用，值叔文敗，貶邵州刺史，

半道，有詔貶永州司馬。遍貽朝士書言情，眾忌其才，無為用心者。

元和十年，徙柳州刺史。時劉禹錫同謫，得播州，宗元以播非人所居

，且禹錫母老，具奏以柳州讓禹錫，而自往播，會大臣亦有為請者，

遂改連州。宗元在柳多惠政，及卒，百姓追慕，立祠享祀，血食至今

。公天才絕倫，文章卓偉，一時輩行，咸推仰之。工詩，語意深切，

發纖穠于簡古，寄至味于淡泊，非余子所及也。司空圖論之曰：“梅

止于酸，鹽止于咸，飲食不可無，而其美常在酸咸之外，可以一唱而

三嘆也。子厚詩在陶淵明下，韋應物上，退之豪放奇險則過之，而溫

厲靖深不及也。”今詩賦雜文等三十卷，傳于世。

    ○陳羽

    羽，江東人。貞元八年，禮部侍郎陸贄下第二人登科，與韓愈、

王涯等共為龍虎榜。后仕歷東宮衛佐。羽工吟，與靈一上人交游唱答

。寫難狀之景，了了目前；含不盡之意，皎皎言外。如《自遣》詩云

：“稚子新能編筍笠，山妻舊解補荷衣。秋山隔岸清猿叫，湖水當門

白鳥飛。”此景何處無之，前后誰能道者二十八字，一片畫圖，非造

次之謂也。警句甚多。有集傳于世。

    ○劉禹錫

    禹錫，字夢得，中山人。貞元九年進士。又中博學宏辭科，工文

章。時王叔文得幸，禹錫與之交，嘗稱其有宰相器。朝廷大議，多引

禹錫及柳宗元與議禁中。判度支鹽鐵案，憑藉其勢，多中傷人。御史

竇群劾云：“挾邪亂政。”即日罷。憲宗立，叔文敗，斥朗州司馬。

州接夜郎，俗信巫鬼，每祠，歌《竹枝》，鼓吹俄延，其聲傖佇。禹

錫謂屈原居沅、湘間，作《九歌》，使楚人以迎送神。乃倚聲作《竹

枝辭》十篇，武陵人悉歌之。始，坐叔文貶者，雖赦不原。宰相哀其

才且困，將澡用之，乃悉詔補遠州刺史，諫官奏罷之。時久落魄，郁

郁不自抑，其吐辭多諷托遠，意感權臣，而憾不釋。久之，召還，欲

任南省郎，而作《玄都觀看花君子》詩，語譏忿，當路不喜，又謫守

播州。中丞裴度言：“播，猿狖所宅，且其母年八十余，與子死決，

恐傷陛下孝治，請稍內遷。”乃易連州，又徙夔州。后由和州刺史入

為主客郎中。至京后，游玄都詠詩，且言：“始謫十年，還輦下，道

士種桃，其盛苦霞。又十四年而來，無復一存，唯兔葵燕麥動搖春風

耳。“權近聞者，益薄其行。裴度荐為翰林學士，俄分司東都，遷太

子賓客。會昌時，加檢校禮部尚書，卒。公恃才而放，心不能平，行

年益晏，偃蹇寡合，乃以文章自適。善詩，精絕，與白居易酬唱頗多

，嘗推為“詩豪”，曰：“劉君詩在處，有神物護持。”有集四十卷

，今傳。

    ○孟郊

    郊，字東野，洛陽人。初隱嵩少，稱處士。性介，不諧合。韓愈

一見為忘形交，與唱和于詩酒間。貞元十二年李程榜進士，時年五十

矣。調溧陽尉。縣有投金瀨、平陵城，林薄蓊蘙，下有積水。郊間往

坐水傍，命酒揮琴，裴回賦詩終日，而曹務多廢。縣令白府，以假尉

代之，分其半俸。辭官家居。李翱分司洛中，日與談宴，荐于興元節

度使鄭余慶，遂奏為參謀，試大理評事，卒。余慶給錢數萬營葬，仍

贍其妻子者累年。張藉謚為貞曜先生，門人遠赴心喪。郊拙于生事，

一貧徹骨，裘褐懸結，未嘗俯眉為可憐之色。然好義者更遺之。工詩

，大有理致，韓吏部極稱之。多傷不遇，年邁家空，思苦奇澀，讀之

每令人不歡，如“借車載家具，家具少于車。“如《謝炭》云“吹霞

弄日光不定，暖得曲身成直身”，如“愁人獨有夜燭見，一紙鄉書淚

滴穿”，如《下第》云“棄置復棄置，情如刀劍傷“之類，皆哀怨清

切，窮人冥搜。其初登第，吟曰：“昔日齷齪不足嗟，今朝曠蕩思無

涯。春風得意馬蹄疾，一日看盡長安花。”當時議者，亦見其氣度窘

促，卒漂淪薄宦，詩讖信有之矣。天實為之，謂之何哉！李觀論其詩

，曰“高處在古無上，平處下顧二謝“云。時陸長源工詩，相與來往

，篇什稍多，亦佳作也。有《咸池集》十卷，行于世。

    ○戴叔倫

    叔倫，字幼公，潤州金壇人。師事蕭穎士為門生。賦性溫雅，善

舉止，能清談，無賢不肖，相接盡心。工詩。貞元十六年陳權榜進士

。嘗在租庸幕下數年，夕惕匪怠。吏部尚書劉公與祠部員外郎張繼書

，博訪選材，日揖賓客，叔倫投刺，一見稱心，遂就荐。累遷撫州刺

史。政擬龔、黃，民樂其治，圜扉寂然，鞠為茂草，詔書褒美，封譙

郡男，加金紫。后遷容管經略使，威名益振，治亦清明，仁恕多方，

所至稱最。德宗賦《中和節詩》，遣使者寵賜，世以為榮。還，上表

請為道士，未几卒。叔倫初以淮、汴寇亂，魚肉江上，攜親族避地來

鄱陽。肄業勤苦，志樂清虛，閉門卻掃，與處士張眾甫、朱放素厚，

范、張之期，曾不虛月。詩興悠遠，每作驚人。有《述稿》十卷，今

傳于世。

    ○張仲素

    仲素，字繪之。貞元十四年李隨榜進士，與李翱、呂溫同年。以

中朝無援不調，潛耀久之，復中博學宏辭，始任武康軍從事。貞元二

十年，遷司勛員外郎，除翰林學士。時憲宗求盧綸詩文遺草，敕仲素

編集進之。后拜中書舍人。仲素能屬文，法度嚴確。魏文帝有云：“

文以意為主，以氣為輔，以詞為衛。”此言得之矣。其每詞未達而意

先備也。善詩，多警句。尤精樂府，往往和在宮商，古人有未能慮及

者。集一卷，及《賦樞》三卷，今傳。

    ○呂溫

    溫，字和叔，河中人。初從陸贄治《春秋》，梁肅為文章。貞元

十四年李隨榜及第。中宏辭。與王叔文厚善，驟遷左拾遺，除侍御史

。使吐蕃，留不得遣彌年。溫在絕域，常自悲惋。元和元年還，進戶

部員外郎。與竇群、羊士諤相愛。群為中丞，荐溫為御史，宰相李吉

甫持久不報。會吉甫病，夜召術上，群等因奏之，事見群傳。上怒，

貶筠州，再貶道州刺史，詔徙衡州，卒官所。溫藻翰粗贍，一時流輩

咸推尚。性險躁，譎怪而好利。今有集十卷，行于世。

    ○張籍

    籍，字文昌，和州烏江人也。貞元十五年封孟紳榜及第。授秘書

郎，歷太祝，除水部員外郎。初至長安，謁韓愈，一會如平生歡，才

名相許，論心結契。愈力荐為國子博士。然性狷直，多所責諷于愈，

愈亦不忌之。時朝野名士皆與游，如王建、賈島、于鵠、孟郊諸公集

中，多所贈答，情愛深厚。皆別家千里，游宦四方，瘦馬羸童，青衫

烏帽，故每邂逅于風塵，必多殷勤之思，銜杯命素，又況于同志者乎

。聲調相似，況味頗同。公于樂府古風，與王司馬自成機軸，絕世獨

立。自李、杜之后，風雅道喪，至元和中，暨元、白歌詩，為海內宗

匠，謂之“元和體”，病格稍振，無愧洪河砥柱也。樂天贈詩曰：“

張公何為者業文三十春。尤工樂府詞，舉代少其倫。”仕終國子司業

。有集七卷，傳于世。

    ○雍裕之

    裕之，蜀人。有詩名。貞元后數舉進士不第，飄蓬四方。為樂府

，極有情致。集一卷，今傳。

    ○權德輿

    德輿，字載之，秦州人。未冠，以文章稱諸儒間。韓洄黜陟河南

，辟置幕府。復從江西觀察使李兼府為判官。德宗聞其材，召為太常

博士，改左補闕，中間累上書直言，遷起居舍人。貞元十五年知制誥

，進中書舍人。憲宗初，歷兵部侍郎、太子賓客。以陳說謀略多中，

元和五年自太常卿拜禮部尚書、同中書門下平章事。德輿善辯論，開

陳古今，覺悟人生。主輔相，尚寬，不甚察察。封扶風郡公。德輿能

賦詩，工古調樂府，極多情致。積思經術，無不貫綜，手不釋卷。雖

動止無外飾，其醞藉風流，自然可慕。貞元、元和間，為荐紳羽儀。

有文集，今傳，楊嗣復為序。

   ○長孫佐輔

    佐輔，朔方人。舉進士下第，放懷不羈。弟公輔，貞元間為吉州

刺史，遂往依焉。后卒不宦，隱居以求志。然風流醞藉，一代名儒。

詩格詞情，繁縟不雜，卓然有英邁之氣。每見其擬古、樂府數篇，極

怨慕傷感之心，如水中月，如鏡中相，言可盡而理無窮也。集今傳。

    ○楊衡

    衡，字中師，霅人。天寶間避地西來，與符載、崔群、李渤同隱

廬山，結草堂于五老峰下，號“山中四友”，日以琴酒寓意，云月遣

懷。衡詩工，苦于聲韻奇拔，非常格敢窺其涯涘。嘗吟罷，自賞其作

，抵掌大笑，長謠曰：“一一鶴聲飛上天！”謂其響徹如此，人亦嘆

伏。試大理評事。往來多山僧道士，為方外之期。詩一卷，今傳于世

。


    卷六

    ○白居易

    居易，字樂天，太原下邽人。弱冠名未振，觀光上國，謁顧況。

況，吳人，恃才少所推可，因謔之曰：“長安百物皆貴，居大不易！

”及覽詩卷，至“離離原上草，一歲一枯榮，野火燒不盡，春風吹又

生，“乃嘆曰：“有句如此，居天下亦不難。老夫前言戲之爾。”貞

元十六年，中書舍人高郢下進士、拔萃皆中，補校書郎。元和元年，

作樂府及詩百余篇，規諷時事，流聞禁中，上悅之。召拜翰林學士，

歷左拾遺。時盜殺宰相，京師洶洶，居易首上疏，請亟捕賊。權臣有

嫌其出位，怒，俄有言居易母墮井死，而賦《新井篇》言既浮華，行

不可用，貶江州司馬。初以勛庸暴露不宜，實無他腸，怫怒奸黨，遂

失志。亦能順所遇，托浮屠死生說，忘形骸者。久之，轉中書舍人，

知制誥。河朔亂，兵出無功，又言事不見聽，乞外，除為杭州刺史。

文宗立，召遷刑部侍郎。會昌初，致仕，卒。居易累以忠鯁遭擯，乃

放縱詩酒。既復用，又皆幼君，仕情頓爾索寞。卜居履道里，與香山

僧如滿等結淨社，疏沼種樹，構石樓，鑿八節灘，為游賞之樂，茶鐺

酒杓不相離。嘗科頭箕踞，談禪詠古，晏如也。自號“醉吟先生”，

作傳。酷好佛，亦經月不葷，稱“香山居士”。與胡杲、吉皎、鄭據

、劉真、盧貞、張渾、如滿、李文爽燕集，皆高年不仕，日相招致，

時人慕之，繪《九老圖》。公詩以六義為主，不尚艱難。每成篇，必

令其家老嫗讀之，問解則錄。后人評白詩如山東父老課農桑，言言皆

實者也。雞林國行賈售于其國相，率篇百金，偽者即能辨之。與元稹

極善膠漆，音韻亦同，天下曰“元、白”。元卒，與劉賓客齊名，曰

“劉、白“云。公好神仙，自制飛云履，焚香振足，如撥煙霧，冉冉

生云。初來九江，居廬阜峰下，作草堂燒丹，今尚存。有《白氏長慶

集》七十五卷，及所撰古今事實為《六帖》，及述作詩格法，欲自除

其病，名《白氏金針集》三卷，并行于世。

    ○元稹

    稹，字微之，河南人。九歲工屬文，十五擢明經，書判入等，補

校書郎。元和初，對策第一，拜左拾遺。數上書言利害，當路惡之，

出為河南尉。后拜監察御史，按獄東川。還次敷水驛，中人仇士良夜

至，稹不讓邸，仇怒，擊稹敗面。宰相以稹年少輕威，失憲臣體，貶

江陵士曹參軍，李絳等論其枉。元和末，召拜膳部員外郎。稹詩變體

，往往宮中樂色皆誦之，呼為才子。然綴屬雖廣，樂府專其警策也。

初在江陵，與監軍崔潭峻善。長慶中，崔進其歌詩數十百篇，帝大悅

，問今安在，曰：“為南宮散郎。”擢祠部郎中、知制誥，俄遷中書

舍人、翰林承旨，后拜同中書門下平章事。初以瑕舋，舉動浮薄，朝

野雜笑，未几罷。然素無檢，望輕，不為公議所右，除武昌節度使，

卒。在越時，辟竇鞏。鞏工詩，日酬和，故鏡湖、秦望之奇益傳，時

號“蘭亭絕唱”。微之與白樂天最密，雖骨肉未至，愛慕之情，可欺

金石，千里神交，若合符契，唱和之多，無逾二公者。有《元氏長慶

集》一百卷及《小集》十卷，今傳。夫松柏飽風霜，而后勝梁棟之任

，人必勞餓空乏，而后無充詘之態。譽早必氣銳，氣銳則志驕，志驕

則斂怨。先達者未足喜，晚成者或可賀。況慶吊相望于門閭，不可測

哉。人評元詩如李龜年說天寶遺事，貌悴而神不傷。況尤物移人，侈

俗遷性，足見其舉止斐薄丰茸，仍且不容勝己，至登庸成忝，貽笑于

多士，其來尚矣。不矜細行，終累大德。豈不聞言行君子之樞機，榮

辱之主耶古人不恥能治而無位，恥有位而不能治也。

    ○李紳

    紳，字公垂，亳州人。元和元年武翊黃榜進士，與皇甫湜同年。

補國子助教。穆宗召為翰林學士，累遷中書舍人。武宗即位，拜中書

侍郎平章事。紳為人短小精悍，于詩特有名，號“短李”。與李德裕

、元稹同時，稱“三俊”。集名《追昔游》，多紀行之作。又《批答

》一卷，皆傳。初為壽州刺史，有秀才郁渾，年甫弱冠，應百篇科，

紳命題試之，未昏而就，警句佳意甚多，亦有集，今傳。

    ○鮑溶

    溶，字德源，元和四年韋瓘榜第進士，在楊汝士一時。與李端公

益少同袍，為爾汝交。初隱江南山中避地。家苦貧，勁氣不擾，羈旅

四方，登臨懷昔，皆古今絕唱。過隴頭古天山大阪，泉水嗚咽，分流

四下，賦詩曰：“隴頭水，千古不堪聞。生歸蘇屬國，死別李將軍。

細響風凋草，清哀雁入云。”其警絕大概如此。古詩樂府，可稱獨步

。蓋其氣力宏贍，博識清度，雅正高古，眾才無不備具云。卒飄蓬薄

宦，客死三川。有集五卷，今傳。

    ○張又新

    又新，字孔昭，深州人也。初應宏辭第一，又為京兆解頭。元和

九年禮部侍郎韋貫之下狀元及第，時號為“張三頭”。應辟為廣陵從

事，歷補闕。為性傾邪，諂事宰相李逢吉，為之鷹犬，名在“八關十

六子“之目。逢吉領山南節度，表為司馬，坐田伾事貶官。李訓專政

，又新復見用。后竟坐事謫遠州刺史。仕終左司郎中。善為詩，恃才

多藺藉。其淫蕩之行，卒見于篇。嘗曰：“我少年擅美名，意不欲仕

宦，惟得美妻，平生足矣。”娶楊虔州女，有德無色，殊怏怏。后過

淮南，李紳筵上得一歌姬，與之偕老，其狂斐類此。喜嗜茶，恨在陸

羽后，自著《煎茶水記》一卷，及詩文等行于世。

    ○殷堯藩

    堯藩，秀州人。為性簡靜，眉目如畫。工詩文，耽丘壑之趣。嘗

曰：“吾一日不見山水，與俗人談，便覺胸次塵土堆積，急呼濁醪澆

之，聊解穢耳。”元和九年韋貫之放榜，堯藩落第，楊尚書大為稱屈

料理，因擢進士。數年，為永樂縣令。一舸之官，彈琴不下堂，而人

不忍欺。雍陶寄詩曰：“古縣蕭條秋景晚，昔時陶令亦如君。頭巾漉

酒臨黃菊，手板支頤向白云。百里豈能容驥足，九霄終自別雞群。相

思不恨書來少，佳句多從闕下聞。”及與沈亞之、馬戴為詩友，贈答

甚多。后仕終侍御史。堯藩初游韋應物門牆，分契莫逆。及來長沙，

尚書李翱席上有舞《柘枝》者，容語淒惻，因感而賦詩以贈曰：“姑

蘇太守青娥女，流落長沙舞《柘枝》。滿座繡衣皆不識，可憐紅粉淚

雙垂。”眾客驚問之，果韋公愛姬所生女也，相于吁嘆。翱即命削丹

書，于賓館中擢士嫁之。今有集一卷傳世，皆鏗鏘蘊藉之作也。

    ○清塞

    清塞，字南卿，居廬岳為浮屠，客南徐亦久，后來少室、終南間

。俗姓周，名賀。工為近體詩，格調清雅，與賈島、無可齊名。寶歷

中，姚合守錢塘，因攜書投刺以丐品第，合延待甚異。見其《哭僧》

詩云：“凍須亡夜剃，遺偈病中書。”大愛之，因加以冠巾，使復姓

字。時夏臘已高，榮望落落，竟往依名山諸尊宿自終。詩一卷，今存

。

    ○無可

    無可，長安人，高僧也。工詩，多為五言。初，賈島棄俗時，同

居青龍寺，呼島為從兄。與馬戴、姚合、厲玄多有酬唱，律調謹嚴，

屬興清越，比物以意，謂之“象外句”。如曰：“聽雨寒更盡，開門

落葉深。”又曰：“微陽下喬木，遠燒入秋山。“凡此等新奇，當時

翕然稱尚，妙在言用而不失其名耳。今集一卷相傳。

    ○熊孺登

    孺登，鐘陵人，有詩名。元和中為西川從事，與白舍人、劉賓客

善，多贈答。亦祗役湘中數年。凡下筆，言語妙天下。如：“江流如

箭月如弓，行盡三湘數夜中。無奈子規知向蜀，一聲聲似怨春風。”

又《經古墓》云：“碑折松枯山火燒，夜台從閉不曾朝。那將逝者比

流水，流水東流逢上潮。”類此極多。有集今傳。

    ○李約

    約，字存博，汧公李勉之子也。元和中，仕為兵部員外郎。與主

客員外張諗極相知。每單枕靜言，達旦不寐。嘗贈韋況曰：“我有心

中事，不向韋郎說。秋夜洛陽城，明月照張八。”性清潔寡欲，一生

不近粉黛，博古探奇。初，汧公海內名臣，多蓄古今玩器，約愈好之

，所居軒屏公案，必置古銅怪石，法書名畫，皆歷代所寶。坐間悉雅

士，清談終日，彈琴煮茗，心略不及塵事也。嘗使江南，于海門山得

雙峰石及綠石琴荐，并為好事者傳閟。然亦寓意，未嘗戛然寡情，豪

奪吝與。復嗜茶，與陸羽、張又新論水品特詳。曾授客煎茶法，曰：

“茶須緩火炙，活火煎，當使湯無妄沸。始則魚目散布，微微有聲；

中則四畔泉涌，累累然；終則騰波鼓浪，水氣全消。此老湯之法，固

須活水，香味俱真矣。”時知音者賞之。有詩集。后棄官終隱。又著

《東杓引譜》一卷，今傳。

    ○沈亞之

    亞之，字下賢，吳興人。初至長安，與李賀結交。舉進士不第，

為歌以送歸。元和十年侍郎崔群下進士。涇原李匯辟為掌書記。為秘

書省正字。長慶中，補櫟陽令。四年，遷福建團練副使，事徐晦。后

累遷殿中丞御史內供奉。大和三年，柏耆宣慰德州，取為判官。耆罷

，亞之貶南康尉，后終郢州掾。亞之以文辭得名，然狂躁貪冒，輔耆

為惡，頗憑陵晚達，故及于謫。嘗游韓吏部門。杜牧、李商隱俱有擬

沈下賢詩，蓋甚為當時名輩器重云。有集九卷，傳世。

    ○徐凝

    凝，睦州人。元和間有詩名。方干師事之。與施肩吾同里□。日

親聲調，無進取之意，交眷悉激勉，始游長安，不忍自衒鬻，竟不成

名。將歸，以詩辭韓吏部云：“一生所遇惟元白，天下無人重布衣。

欲別朱門淚先盡，白頭游子白身歸。”知者憐之。遂歸舊隱，潛心詩

酒。人間榮耀，徐山人不復貯齒頰中也。老病且貧，意泊無惱，優悠

自終。集一卷，今傳。余昔經桐廬古邑，山水蒼翠，嚴先生釣石，居

然無恙。忽自星沉，千載寥邈，后之學者，往往繼踵芳塵，文華偉杰

，義逼云天，產秀毓奇，此時為冠。至今有長吟高蹈之風，古碑石刻

題名等，相傳不廢。攬轡徬徨，不忍去之。勝地以一人興，先賢為來

者重，固當相勉而無倦也。

    ○裴夷直

    夷直，字禮卿，吳人。元和十年禮部侍郎崔群下進士，仕為中書

舍人。武宗立，以罪貶驩州司戶。宣宗初，為江、華二州刺史。終尚

書左司員外郎、散騎常侍。工詩，有盛名。集一卷，今傳于世。

    ○薛濤

    濤，字洪度，成都樂妓也。性辨惠，調翰墨。居浣花里，種菖蒲

滿門。傍即東北走長安道也。往來車馬留連。元和中，元微之使蜀，

密意求訪，府公嚴司空知之，遣濤往侍。微之登翰林，以詩寄之曰：

“錦江滑膩峨嵋秀，幻出文君與薛濤。言語巧偷鸚鵡舌，文章分得鳳

凰毛。紛紛詞客皆停筆，個個公侯欲夢刀。別后相思隔煙水，菖蒲花

發五云高。”及武元衡入相，奏授校書郎。蜀人呼妓為校書，自濤始

也。后胡曾贈詩曰：“萬里橋邊女校書，枇杷樹下閉門居。掃眉才子

知多少，管領春風總不知。”濤工為小詩，惜成都箋幅大，遂皆制狹

之，不以為便，名曰：“薛濤箋”。且機警閑捷，座間談笑風生。高

駢鎮蜀門日，命之佐酒，改一字愜音令，且得形象，曰：“口似沒梁

斗。”答曰：“川似三條椽。”公曰：“奈一條曲何“曰：“相公為

西川節度，尚用一破斗，況窮酒佐雜一曲椽，何足怪哉！”其敏捷類

此特多，座客賞嘆。其所作詩，稍欺良匠，詞意不苟，情盡筆墨，翰

苑崇高，輒能攀附，殊不意裙裾之下出此異物，豈得匪其人而棄其學

哉。大和中，卒。有《錦江集》五卷，今傳，中多名公贈答云。

    ○姚合

    合，陝州人，宰相崇之曾孫也。以詩聞。元和十一年，李逢吉知

貢舉，有夙好，因拔泥涂，鄭解榜及第。歷武功主簿，富平、萬年尉

。寶應中，除監察御史，遷戶部員外郎，出為金、杭二州刺史。后召

人，拜刑戶二部郎中、諫議大夫、給事中。開成間，李商隱尉弘農，

以活囚忤觀察使孫簡，將罷去，會合來代簡，一見大喜，以風雅之契

，即諭使還官，人雅服其義。后仕終秘書監。與賈島同時，號“姚、

賈”，自成一法。島難吟，有清冽之風；合易作，皆平澹之氣。興趣

俱到，格調少殊。所謂方拙之奧，至巧存焉。蓋多歷下邑，官況蕭條

，山縣荒涼，風景凋弊之間，最工模寫也。性嗜酒愛花，頹然自放，

人事生理，略不介意，有達人之大觀。所為詩十卷，及選集王維、祖

詠等一十八人詩為《極玄集》一卷，《序》稱維等皆詩家射雕手也。

又摭古人詩聯，敘其措意，各有體要，撰《詩例》一卷，今并傳焉。

    ○李廓

    廓，宰相程之子也。少有志勛業，攬轡慨然，而未肯屑就，遂困

場屋中。作《下第》詩曰：“榜前潛制淚，眾里獨嫌身。氣味如中酒

，情懷似別人。”時流皆稱賞，且憐之，因共推挽。元和十三年獨孤

樟榜進士，調司經局正字，出為鄠縣令。累歷顯官，仕終武寧節度使

，政有奇績。工詩，極綺致。與賈島相友善。集今傳世。

    ○章孝標

    孝標，字道正，錢塘人。李紳鎮淮東時，春雪，孝標參座席，有

詩名，紳命札請賦，唯然，索筆一揮云：“六出花飛處處飄，粘窗拂

砌上寒條。朱門到晚難盈尺，盡是三軍喜氣消。”李大稱賞，荐于主

文。元和十四年禮部侍郎庾承宣下進士及第，授校書郎。于長安將歸

家慶，先寄友人曰：“及第全勝十政官，金湯鍍了出長安。馬頭漸入

揚州郭，為報時人洗眼看。”紳適見，亟以一絕箴之曰：“假金方用

真金鍍，若是真金不鍍金。十載長安方一第，何須空腹用高心。”孝

標慚謝。傷其氣宇窘急，終不大用。大和中，嘗為山南道從事，試大

理評事。仕終秘書正字。有集一卷，傳世。

    ○施肩吾

    肩吾，字希聖，睦州人。元和十五年盧儲榜進士第后，謝禮部陳

侍郎云：“九重城里無親識，八百人中獨姓施。”不待除授，即東歸

，張籍群公吟餞。人皆知有仙風道骨，寧戀人間升斗耶而少存箕、潁

之情，拍浮詩酒，搴擘煙霞。初讀書五行俱下，至是授真詮于仙長，

遂知逆順顛倒之法，與上中下精氣神三田反覆之義。以洪州西山，十

二真君羽化之地，慕其真風，高蹈于此。題詩曰：“重重道氣結成神

，玉闕金堂逐日新。若數西山得道者，兼余即是十三人。”早嘗賦《

閑居遣興詩》一百韻，頗述初心，大行于世。著《辨疑論》一卷，《

西山傳道》、《會真》等記各一卷。述氣住則神住，神住則形住，為

《三住銘》一卷，及所為詩十卷，自為之序，今傳。

    ○袁不約

    不約，字還朴，長慶三年鄭冠榜進士。大和中，以平判入等調官

。有詩傳世。

   ○韓湘

    湘，字清夫，愈之侄孫也。長慶三年禮部侍郎王起下進士。落魄

不羈，見趣高遠，尤耽苦吟。公勉以經學，曰：“湘所學，公不知耶

“因賦詩以述志云：“青山云水窟，此地是吾家。后夜流瓊液，凌晨

咀絳霞。琴彈碧玉調，爐煉白朱沙。寶鼎存金虎，元田養白鴉。一瓢

藏世界，三尺斬妖邪。解造逡巡酒，能開頃刻花。有人能學我，同去

看仙葩。”公笑曰：“子能奪造化乎“湘曰：“此事甚易。”公為開

樽，湘聚土，以盆覆之，噀水，良久，開碧花二朵，花片上有詩一聯

云：“云橫秦嶺家何在，雪擁藍關馬不前。”公甚異怪，未喻其意。

曰：“他日驗之。”告違去。未几，公以諫佛骨事謫潮州刺史。一日

，途中見有人冒風雪從林間來，視乃湘也，再拜馬前曰：“公憶花上

之句乎“因詢其地，即藍關，嗟嘆久之，解鞍酒壚命酌，足成詩曰：

“一封朝奏九重天，夕貶潮陽路八千。本為聖朝除弊事，豈期衰朽送

殘年。云橫秦嶺家何在，雪擁藍關馬不前。知汝遠來應有意，好收吾

骨瘴江邊。”又贈詩曰：“人才為世古來多，如子雄文孰可過。好待

功名成就日，卻抽身去上煙蘿。“湘笑而不答，獻詩別公曰：“舉世

都為名利醉，惟吾來向道中醒。他時定是飛升去，沖破秋空一點青。

”遂別，竟不知所終。

    ○韓琮

    琮，字成封，長慶四年李群榜進士及第。大中中，仕至湖南觀察

使。有詩名，多清新之制，錦不如也。《滻水送別》云：“綠暗紅稀

出鳳城，暮云樓閣古今情。行人莫聽宮前水，流盡年光是此聲。”《

駱谷晚望》云：“秦川如畫渭如絲，去國還家一望時。公子王孫莫來

好，嶺花多是斷腸枝。”如此等皆喧滿人口，余極多，皆稱是。集一

卷，今傳。

    ○韋楚老

    楚老，長慶四年中書舍人李宗閔下進士，仕終國子祭酒。工詩，

氣既淳雄，語亦豪健。眾作古樂府居多。《祖龍行》曰：“黑云兵氣

射天裂，壯士朝眠夢冤結。祖龍一夜死沙丘，胡亥空隨鮑魚轍。腐肉

偷生二千里，偽書先賜扶蘇死。墓接驪山土未干，瑞光已向芒碭起。

陳勝城中鼓三下，秦家天地如崩瓦。龍蛇撩亂入咸陽，少帝空隨漢家

馬。”杰制頗多，俱當刮目。今并傳。

   ○張祜

    祜，字承吉，南陽人，來寓姑蘇。樂高尚，稱處士。騷情雅思，

凡知己者悉當時英杰。然不業程文。元和、長慶間，深為令狐文公器

許，鎮天平日，自草表荐，以詩三百首獻于朝，辭略曰：“凡制五言

，苞含六義，近多放誕，靡有宗師。祜久在江湖，早工篇什，研几甚

苦，搜象頗深，輩流所推，風格罕及。謹令繕錄，詣光順門進獻，望

宣付中書門下。”祜至京師，屬元稹號有城府，偃仰內庭，上因召問

祜之詞藻上下，稹曰：“張祜雕虫小巧，壯夫不為，若獎激大過，恐

變陛下風教。”上頷之。由是寂寞而歸，為詩自悼云：“賀知章口徒

勞說，孟浩然身更不疑。”遂客淮南。杜牧時為度支使，極相善待，

有贈云：“何人得似張公子，千首詩輕萬戶侯。“祜苦吟，妻孥每喚

之皆不應，曰：“吾方口吻生花，豈恤汝輩乎“性愛山水，多游名寺

，如杭之靈隱、天竺，蘇之靈岩、楞伽，常之惠山、善權，潤之甘露

、招隱，往往題詠絕唱。同時崔涯亦工詩，與祜齊名，頗自放行樂，

或乖興北里，每題詩倡肆，譽之則聲價頓增，毀之則車馬掃跡。涯尚

義，有《俠士》詩云：“太行嶺上三尺雪，崖涯袖中三尺鐵。一朝若

遇有心人，出門便與妻兒別。”嘗共謁淮南李相，祜稱“釣鰲客”，

李怪之曰：“釣鰲以何為竿“曰：“以虹。”“以何為鉤“曰：“新

月。”“以何為餌“曰：“以‘短李’相也。”紳壯之，厚贈而去。

晚與白樂天日相聚宴謔，樂天譏以“足下新作《憶柘枝》云‘鴛鴦鈿

帶拋何處，孔雀羅衫付阿誰’乃一問頭耳。”祜曰：“鄙薄之誚是也

。明公《長恨歌》曰：‘上窮碧落下黃泉，兩處茫茫都不見。’又非

目蓮尋母耶“一座大笑。初過廣陵曰：“十里長街市井連，月明橋上

看神仙。人生只合揚州死，禪智山光好墓田。”大中中，果卒于丹陽

隱居，人以為讖云。詩一卷，今傳。衛蘧伯玉恥獨為君子，令狐公其

庶几，元稹則不然矣。十譽不足，一毀有余，其事業淺深，于此可以

觀人也。爾所不知，人其舍諸稹謂祜雕虫瑣瑣，而稹所為，有不若是

耶忌賢嫉能，迎戶而噬，略己而過人者，穿窬之行也。祜能以處士自

終其身，聲華不借鐘鼎，而高視當代，至今稱之。不遇者天也，不泯

者亦天也，豈若彼取容阿附，遺臭之不已者哉。

    ○劉得仁

    得仁，公主之子也。長慶間以詩名。五言清瑩，獨步文場。自開

成后至大中三朝，昆弟以貴戚皆擢顯仕，得仁獨苦工文。嘗立志，必

不獲科第，不願儋人之爵也。出入舉場二十年，竟無所成，投跡幽隱

，未嘗耿耿。有寄所知詩云：“外族帝王是，中朝親故稀。翻令浮議

者，不許九霄蜚。”懮而不困，怨而不怒，哀而不傷，鏗鏘金玉，難

合同流，而不厭于磨淬，端能確守格律，揣治聲病，甘心窮苦，不汲

汲于富貴。王孫公子中，千載求一人不可得也。及卒，僧棲白吊之曰

：“思苦為詩身到此，冰魂雪魄已難招。直教桂子落墳上，生得一枝

冤始銷。”有詩一卷行于世。

    ○朱慶余

    慶余，字可久，以字行，閩中人。寶歷二年裴俅榜進士及第，授

秘省校書。得張水部詩旨，氣平意絕，社中哲匠也。有名當時。集一

卷。今傳。

    ○杜牧

    牧，字牧之，京兆人也。善屬文。大和二年韋籌榜進士，與厲玄

同年。初未第，來東都，時主司侍郎為崔郾，太學博士吳武陵策蹇進

謁曰：“侍郎以峻德偉望，為明君選才，仆敢不薄施塵露。向偶見文

士十數輩，揚眉抵掌，共讀一卷文書，覽之，乃進士杜牧《阿房宮賦

》。其人，王佐才也。”因出卷，搢笏朗誦之。郾大加賞。曰：“請

公與狀頭！”郾曰：“已得人矣。”曰：“不得，即請第五人。更否

，則請以賦見還！”辭容激厲。郾曰：“諸生多言牧疏曠，不拘細行

，然敬依所教，不敢易也。”后又舉賢良方正科。沈傳師表為江西團

練府巡官。又為牛僧孺淮南節度府掌書記。拜侍御史，累遷左補闕，

歷黃、池、睦三州刺史，以考功郎中知制誥，遷中書舍人。牧剛直有

奇節，不為齪齪小謹，敢論列大事，指陳利病尤切。兵法戎機，平昔

盡意。嘗以從兄悰更歷將相，而已困躓不振，怏怏難平。卒年五十，

臨死自寫墓志，多焚所為文章。詩情毫邁，語率驚人。識者以擬杜甫

，故稱“大杜““小杜“以別之。后人評牧詩，如銅丸走板，駿馬注

坡，謂圓快奮急也。牧美容姿，好歌舞，風情頗張，不能自遏。時淮

南稱繁盛，不減京華，且多名妓絕色，牧恣心賞，牛相收街吏報杜書

記平安帖子至盈篋。后以御史分司洛陽，時李司徒閑居，家妓為當時

第一，宴朝士，以牧風憲，不敢邀。牧因遣諷李使召己，既至，曰：

“聞有紫云者，妙歌舞，孰是“即贈詩曰：“華堂今日綺筵開，誰喚

分司御史來。忽發狂言驚四座，兩行紅袖一時回。”意氣閑逸，傍若

無人，座客莫不稱異。大和末，往湖州，目成一女子，方十余歲，約

以十年后吾來典郡，當納之，結以金幣。洎周墀入相，牧上箋乞守湖

州，比至，已十四年，前女子從人，兩抱雛矣。賦詩曰：“自恨尋芳

去較遲，不須惆悵怨芳時。如今風擺花狼藉，綠葉成陰子滿枝。”此

其大概一二。凡所牽系，情見于辭。別業樊川。有《樊川集》二十卷

，及注《孫子》，并傳。同時有嚴惲，字子重，工詩，與牧友善，以

《問春》詩得名。昔聞有集，今無之矣。


    卷七

    ○楊發

    發，大和四年禮部侍郎鄭澣下第二人及第。工詩，亦當時聲韻之

偉者。略舉一篇，《宿黃花館》云：“孤館蕭條槐葉稀，暮蟬聲隔水

聲微。年年為客路長在，日日送人身未歸。何處離鴻迷浦月，誰家愁

婦搗寒衣。夜深不臥帘猶卷，數點殘螢入戶飛。“俱瀏亮清新，頗驚

凡聽。恨其出處事跡不得而知也。有詩傳世尚多。

    ○李遠

    遠，字求古，大和五年杜陟榜進士及第，蜀人也。少有大志，夸

邁流俗，為詩多逸氣，五彩成文。早歷下邑，詞名卓然。宣宗時，宰

相令狐綯進奏擬遠杭州刺史，上曰：“朕聞遠詩有‘青山不厭千杯酒

，白日惟銷一局棋。’是疏放如此，豈可臨郡理人“綯曰：“詩人托

此以寫高興耳，未必實然。”上曰：“且令往觀之。”至，果有治聲

。性簡儉，嗜啖鳧鴨。貴客經過，無他贈，厚者綠頭一雙而已。后歷

忠、建、江三州刺史，仕終御史中丞。初牧湓城，求天寶遺物，得秦

僧收楊妃襪一裲，珍襲，呈諸好事者。會李群玉校書自湖湘來，過九

江，遠厚遇之，談笑永日。群玉話及向賦《黃陵廟詩》，動朝云幕雨

之興，殊亦可怪。遠曰：“仆自獲凌波片玉，軟輕香窄，每一見，未

嘗不在馬嵬下也。”遂更相戲笑，各有賦詩。后來頗為法家所短。蓋

多情少束，亦徒以微辭相感動耳。有詩集一卷，今傳。

    ○李敬方

    敬方，字中虔，長慶三年鄭冠榜進士。大和中，仕為歙州刺史。

后坐事，左遷台州刺史。有詩一卷，傳世。

    ○許渾

    渾，字仲晦，潤州丹陽人，圉師之后也。大和六年李珪榜進士，

為當涂、太平二縣令。少苦學勞心，有清羸之疾，至是以伏枕免。久

之，起為潤州司馬。大中三年，拜監察御史，歷虞部員外郎，睦、郢

二州刺史。嘗分司朱方，買田筑室，后抱病退居丁卯澗橋村舍，暇日

綴錄所作，因以名集。渾樂林泉，亦慷慨悲歌之士。登高懷古，已見

壯心，故為格調豪麗，猶強弩初張，牙淺弦急，俱無留意耳。至今慕

者極多，家家自謂得驪龍之照夜也。早歲嘗游天台，仰看瀑布，旁眺

赤城，辨方廣于霏煙，躡石橋于懸壁，登陟兼晨，窮覽幽勝。朗誦孫

綽古賦，傲然有思歸之想，志存不朽，再三信宿，彷徨不能去。以王

事不果，有負初心。后晝夢登山，有宮闕凌虛，問，曰：“此昆侖也

。”少頃，遠見數人方飲，招渾就坐，暮而罷。一佳人出箋求詩，未

成，夢破。后吟曰：“曉人瑤台露氣清，庭中惟見許飛瓊。塵心未斷

俗緣在，十里下山空月明。”他日復夢至山中，佳人曰：“子何題余

姓名于人間“遂改為“天風吹下步虛聲”，曰：“善矣。”渾才思翩

翩，仙子所愛，夢寐求之，一至于此。昔子建賦《洛神》，人以徒聞

虛語，以是謂迂誕不信矣。未几遂卒。有詩二卷，今傳。

   ○雍陶

    陶，字國鈞，成都人。工于詞賦。少貧，遭蜀中亂后，播越羈旅

，有詩云：“貧當多病日，閑過少年時。”大和八年陳寬榜進士及第

，一時名輩，咸偉其作。然恃才傲睨，薄于親黨。其舅云安劉欽之下

第，歸三峽，卻寄陶詩云：“山近衡陽雖少雁，水連巴蜀豈無魚“得

詩頗愧赧，遂通向不絕。大中六年，授國子毛詩博士。與賈島、殷堯

藩、無可、徐凝、章孝標友善，以琴樽詩翰相娛，留長安中。大中末

，出刺簡州，時名益重，自比謝宣城、柳吳興，國初諸人書奴耳。賓

至，必佯佯挫辱。投贄者少得通。秀才馮道明，時稱機捷，因罷舉請

謁，給閽者曰：“與太守有故。”陶倒屣，及見，呵責曰：“與足下

素昧平生，何故之有“馮曰：“誦公詩文，室邇人遠，何隔平生“吟

陶詩數聯，如“立當青草人先見，行近白蓮魚未知。”又“閉門客到

常如病，滿院花開未是貧。”又“江聲秋入峽，雨色夜侵樓“等句。

陶多其慕己，厚贈遣之。自負如此。后為雅州刺史，郭外有情盡橋，

乃分衿祖別之所。因送客，陶怪之，遂于上立候館，改名折柳橋，取

古樂府《折楊柳》之義。題詩曰“從來只有情難盡，何事呼為情盡橋

自此改名為折柳，任它離恨一條條。”甚膾炙當時。竟辭榮，閑居廬

岳，養鈳傲世，與塵事日冥矣。有《唐志集》五卷，今傳。

    ○賈馳

    馳，大和九年鄭確榜進士。初負才質，蹭蹬名場。來往公卿問，

擔簦躡屩，莫伸其志。嘗入關賦詩云：“河上微風來，關頭樹初濕。

今朝關城吏，又見孤客人。上國誰與期，西來徒自急。”主司得聞，

有憐才之意，遂放第。不甚顯宦。詩文俱得美聲。后來文士集中，多

稱賈先輩，其名譽為時所重云。有集傳世。

    ○伍喬

    喬，少隱居廬山讀書，工為詩，與杜牧之同時擢第。初，喬與張

洎少友善，洎仕為翰林學士，眷寵優異，喬時任歙州司馬，自傷不調

，作詩寄洎，戒去仆曰：“俟張游宴，即投之。”洎得緘云：“不知

何處好銷懮，公退攜樽即上樓。職事久參侯伯幕，夢魂長達帝王州。

黃山向晚盈軒翠，黟水含春繞郡流。遙想玉堂多暇日，花時誰伴出城

游“洎動容久之，為言于上，召還為考功員外郎，卒官。今有詩二十

余篇，傳于世。

    ○陳上美

    上美，開成元年禮部侍郎高鍇放榜第二人登科。以詩鳴當時，間

作悉佳制。論其骨格本峭，但少氣耳。有集今傳。夫矻矻窮經，志在

死而不亡者，天道良難，無固必也。或稱碩儒，而名偶身喪；或乃頹

然，而青編不削。又若以位高金多，心廣體胖，而富貴驕人，文稱功

業黯黯，則未若腐草之有螢也。今群居論古終日，其人既遠，骨已朽

矣，幸而照灼簡牘，未必皆揚雄、班、馬之流耳。于茲傳中，族匪聞

望，官不隆重，俱以一詠爭長歲月者亦多，豈曰小道而忽之。設有白

璧，入地不滿尺，出土無膚寸，雖卞和憧憧往來其間，不失者亦鮮矣

。幸不幸之謂也。

    ○李商隱

    商隱，字義山，懷州人也。令狐楚奇其才，使游門下，授以文法

，遇之甚厚。開成二年，高鍇知貢舉，楚善于鍇，獎譽甚力，遂擢進

士。又中拔萃，楚又奏為集賢校理。楚出，王茂元鎮興元，素愛其才

，表掌書記，以子妻之。除待御史。茂元為李德裕黨，士流嗤謫商隱

，以為詭薄無行，共排擯之。來京都，久不調。更依桂林總管鄭亞府

為判官，后隨亞謫循州，三年始回。歸窮于宰相綯，綯惡其忘家恩，

放利偷合，從小人之辟，謝絕殊不展分。重陽日，因詣廳事，留題云

：“十年泉下無消息，九日樽前有所思。”又云：“郎君官重施行馬

，東閣無因許再窺。”綯見之惻然，乃補太學博士。柳仲郢節度東川

，辟為判官。商隱廉介可畏，出為廣州都督，人或袖金以贈，商隱曰

：“吾自性分不可易，非畏人知也。”未几，入拜檢校吏部員外郎。

罷，客滎陽，卒。商隱工詩，為文瑰邁奇古，辭難事隱。及從楚學，

儷偶長短，而繁縟過之。每屬綴，多檢閱書冊，左右鱗次，號“獺祭

魚”。而旨能感人，人謂其橫絕前后。時溫庭筠、段成式各以穠致相

夸。號“三十六體”。后評者謂其詩“如百寶流蘇，千絲鐵網，綺密

瑰妍，要非適用之具”。斯言信哉。初得大名，薄游長安，尚希識面

，因投宿逆旅，有眾客方酣飲，賦《木蘭花》詩就，呼與坐，不知為

商隱也。后成一篇云：“洞庭波冷曉侵云，日日征帆送遠人。几度木

蘭船上望，不知元是此花身。”客問姓名，大驚稱罪。時白樂天老退

，極喜商隱文章，曰：“我死后，得為爾兒足矣。”白死數年，生子

，遂以“白老“名之。既長，殊鄙鈍，溫飛卿戲曰：“以爾為待郎后

身，不亦忝乎“后更生子，名袞師，聰俊。商隱詩云：“袞師我嬌兒

，英秀乃無匹。”此或其后身也。商隱文自成一格，后學者重之，謂

“西昆體“也。有《樊南甲集》二十卷，《乙集》二十卷，《玉溪生

詩》三卷。初自號玉溪子。又賦一卷，文一卷，并傳于世。

    ○喻鳧

    鳧，毗陵人，開成五年李從實榜進士，仕為烏程縣令。有詩名。

晚歲變雅，鳧亦風靡，專工小巧，高古之氣掃地，所畏者務陳言之是

去耳。后來才子，皆稱“喻先輩”，向慕之情足見也。同時薛瑩亦工

詩。鳧詩一卷，瑩詩《洞庭集》一卷，今并傳。

    ○薛逢

    逢，字陶臣，蒲州人。會昌元年，崔峴榜第三人進士。調萬年尉

。未几，佐河中幕府。崔鉉人相，引直宏文館。歷侍御史、尚書郎。

持論鯁切，以謀略高自顯布衣中，與劉瑑交，而文辭出逢下，常易瑑

，及當國，有荐逢知制誥者，瑑蝟言先朝以兩省官給事、舍人治州縣

乃得除，逢未試州，不可。乃出為巴州刺史。初及第，與楊收、王鐸

同年，而逢文藝最優。收輔政，逢有詩云：“誰知金印朝天客，同是

沙堤避路人。”收銜之，斥為蓬、綿二州刺史。及鐸相，逢又賦詩云

：“昨日鴻毛萬鈞重，今朝出岳一毫輕。”鐸怒。中外亦鄙逢褊傲。

遷秘書監。卒。逢晚年岨峿宦途，嘗策羸赴朝，值新進士榜下，綴行

而出，呵殿整然，見逢行李蕭條，前導曰：“回避新郎君！”逢囅然

，因遣一介語之曰：“報道莫貧相，阿婆三五少年時，也曾東涂西抹

來。”其人辟易。逢天資本高，學力亦贍，故不甚苦思，而自有豪逸

之態，第長短皆率然而成，未免失淺露俗，蓋亦當時所尚，非離群絕

俗之詣也。夫道家三寶，其一不敢為天下先。前人者孰肯后之。加人

者孰能受之。觀逢恃才怠傲，恥在喧卑，而喋喋唇齒，亦猶惡醉而強

酒也。累擯遠方，寸進尺退，至龍鐘而自憤不已，蓋禍福無不自己求

者焉。有《詩集》十卷，又《別紙》十三卷，《賦集》十四卷，今并

行。

    ○趙嘏

    嘏，字承祐，山陽人。會昌四年鄭言榜進士。大中中，仕為渭南

尉。一時名士大夫極稱道之。卑宦頗不如意。宣宗雅知其名，因問宰

相：“趙嘏詩人，曾為好官否可取其詩進來！”讀其卷首題秦詩云：

“徒知六國隨斤斧，莫有群儒定是非。”上不悅，事寢。嘏嘗早秋賦

詩曰：“殘星數點雁橫塞，長笛一聲人倚樓。”杜牧之呼為“趙倚樓

”，賞嘆之也。又初有詩，落句云：“早晚粗酬身事了，水邊歸去一

閑人。“仕途屹兀，豈其讖也！嘏豪邁爽達，多陪接卿相，出入館閤

，如親屬。然能以書生令遠近知重，所謂“一日名動京師，三日傳滿

天下”，有自來矣。命沾仙尉，追蹤梅市，亦不惡耳。先嘏家浙西，

有美姬溺愛，及計偕，留侍母。會中元游鶴林寺，浙帥窺見悅之，奪

歸。明年嘏及第，自傷賦詩曰：“寂寞堂前日又曛，陽台去作不歸云

。當時聞說沙吒利，今日青娥屬使君。”帥聞之，殊慘慘，遣介送姬

入長安。時嘏方出關，途次橫水驛，于馬上相遇，姬因抱嘏痛哭；信

宿而卒，遂葬于橫水之陽。嘏思慕不已，臨終日有所見，時方四十余

。今有《渭南集》及《編年詩》二卷。悉取十三代史事跡，自始生至

百歲，歲賦一首、二首，總得一百一十章。今并行于世。

    ○薛能

    能，字太拙，汾州人。會昌六年狄慎思榜登第。大中末，書判入

等中選，補盩厔尉。辟太原、陝虢、河陽從事。李福鎮滑台，表置觀

察判官。歷御史、都官、刑部員外郎。福徒帥西蜀，奏以自副。咸通

中，攝嘉州刺史。造朝，遷主客、度支、刑部郎中，俄為同州刺史、

京兆大尹。出帥感化，入授工部尚書。復節度徐州，徙鎮忠武。廣明

元年，徐軍戍殷水，經許，能以軍多懷舊，惠館待于城中。許軍懼見

襲，大將周岌乘眾疑怒，因為亂，逐能據城，自稱留后。數日，殺能

并屠其家。能治政嚴察，絕請謁。耽癖于詩，日賦一章為課。性喜凌

人，格律卑卑，亦無甚高論。嘗以第一流自居，罕所拔拂。時劉得仁

擅雅稱，持詩卷造能，能以句謝云：“千首加一首，卷初如卷終。”

蓋譏其無變體也。量人如此，非厚德君子。晚節尚浮屠，奉法唯謹。

資性傲忽，又多佻輕忤世。及為藩鎮，每易武吏。嘗命其子屬橐鞬，

雅拜新進士，或問其故，曰：“渠消弭災咎耳。”今有集十卷，及《

繁城集》一卷傳焉。

    ○李宣古

    宣古，字垂后，澧陽人。會昌三年盧肇榜進士。又試中宏辭。工

文，極俊，有詩名。性謔浪，多所譏誚。時杜悰尚主，出守澧陽，宣

古在館下，數陪宴賞，諧慢既深，悰不能忍，忿其戲己，辱之，使臥

于泥中，衣冠顛倒。長林公主素惜其才，勸曰：“尚書獨不念諸郎學

文，侍士如此，那得平陽之譽乎“遣人扶起，更以新服，赴中座，使

宣古賦詩，謝曰：“紅燈初上月輪高，照見堂前萬朵桃。觱栗調清銀

字管，琵琶聲亮紫檀槽。能歌奼女顏如玉，解飲蕭郎眼似刀。爭奈夜

深拋耍令，舞來挼去使人勞。”杜公賞之。后悰二子裔休、儒林皆中

第，人曰：“非母賢待師，不足成其子。”今諸集中往往載其作，有

英氣，調頗清麗，惜不多見。竟薄命無印綬之譽，落莫自終。弟宣遠

亦以詩鳴，今傳者可數也。

    ○姚鵠

    鵠，字居云，會昌三年禮部尚書王起下進士。多出入當時好士公

卿席幕，然吏才文價，俱不甚超。一名僅爾流播，亦多幸矣。詩一卷

，今傳。

    ○項斯

    斯，字子遷，江東人也。會昌四年王起下第二人進士。始命潤州

丹徒縣尉，卒于任所。開成之際，聲價藉甚，特為張水部所知賞，故

其詩格頗與水部相類，清妙奇絕。鄭少師薰贈詩云：“項斯逢水部，

誰道不關情。”斯性疏曠，溫飽非其本心。初筑草廬于朝陽峰前，交

結淨者，盤礡宇宙，戴蘚花冠，披鶴氅，就松陰，枕白石，飲清泉，

長哦細酌，凡如此三十余年。晚污一名，殊屈清致。其警聯如“病嘗

山藥遍，貧起草堂低。”如“客來因月宿，床勢向山移。”《下第》

云：“獨存過江馬，強拂看花衣”。《病僧》云：“不言身后事，猶

坐病中禪。”又“湖山萬疊翠，門樹一行春。”又“一燈愁里夢，九

陌病中春。”如“月明古詩客初到，風度閑門僧未歸。”《宮人入道

》云：“將敲碧落新齋磐，卻進昭陽舊賜箏“之類，不一而足，當時

盛稱。楊敬之祭酒贈詩云：“几度見君詩總好，及觀標格過于詩。平

生不解藏人善，到處逢人說項斯。”其名以此益彰矣。集一卷，今行

。

   ○馬戴

    戴，字虞臣，華州人。會昌四年左仆射王起下進士，與項斯、趙

嘏同榜，俱有盛名。初應辟佐大同軍幕府，與賈島、許棠唱答。苦家

貧，為祿代耕。歲廩殊薄，然終日吟事，清虛自如。《秋思》一絕曰

：“萬木秋霖后，孤山夕照余。田園無歲計，寒近憶樵漁。”調率如

此。后遷國子博士，卒。戴詩壯麗，居晚唐諸公之上，優游不迫，沉

著痛快，兩不相傷，佳作也。早耽幽趣，既鄉里當名山，秦川一望，

黃埃赤日，增起凌云之操。結茅堂玉女洗頭盆下，軒窗甚僻，對懸瀑

三十仞，往還多隱人。誰謂白頭從宦，俸不醫貧，徒興猿鶴之誚，不

能無也。有詩一卷，今傳。

   ○孟遲

    遲，字遲之，平昌人。會昌五年易重榜進士。有詩名，尤工絕句

，風流嫵媚，皆宮商金石之聲。情與顧非熊甚相得，且同年。有詩一

卷，行于世。

    ○任蕃

    蕃，會昌間人，家江東，多游會稽、苕、霅間。初亦舉進士之京

，不第。榜罷進謁主司曰：“仆本寒鄉之人，不遠萬里，手遮赤日，

步來長安，取一第榮父母不得。侍郎豈不聞江東一任藩，家貧吟苦，

忍令其去如來日也敢從此辭，彈琴自娛，學道自樂耳。”主司慚，欲

留不可得。歸江湖，專尚聲調。去游天台巾子峰，題寺壁間云：“絕

頂新秋生夜涼，鶴翻松露滴衣裳。前峰月照一江水，僧在翠微開竹房

。”既去百余里，欲回改作“半江水”，行到題處，他人已改矣。后

復有題詩者，亡其姓名，曰：“任蕃題后無人繼，寂寞空山二百年。

”才名類是。凡作必使人改視易聽，如《洛陽道》云：“憧憧洛陽道

，塵下生春草。行者豈無家，無人在家老。雞鳴前結束，爭去恐不早

。百年路傍盡，白日車中曉。求富江海狹，取貴山岳小。二端立在途

，奔走何由了。”想蕃風度，此不足舉其梗概。有詩七十七首，為一

卷，今傳非全文矣。

    ○顧非熊

    非熊，姑蘇人，況之子也。少俊悟，一覽輒能成誦。工吟，揚譽

遠近。性滑稽好辯，頗雜笑言。凌轢氣焰子弟，既犯眾怒，擠排者紛

然。在舉場角藝三十年，屈聲破入耳。會昌五年，諫議大夫陳商放榜

。初，上洽聞非熊詩價，至是怪其不第，敕有司進所試文章，追榜放

令及第。劉得仁賀以詩曰：“愚為童稚時，已解念君詩。及得高科早

，須逢聖主知。”授盯眙主簿，不樂拜迎，再厭鞭撻，因棄官歸隱。

王司馬建送詩去：“江城柳色海門煙，欲到茅山始下船。知道君家當

瀑布，菖蒲潭在草堂前。”一時餞別吟贈俱名流。不知所終，或傳住

茅山十余年，一旦遇異人，相隨入深谷，不復出矣。有詩一卷，今行

于世。

    ○曹鄴

    鄴，字鄴之，桂林人。累舉不第，為《四怨三愁五情》詩，雅道

甚古。時為舍人韋愨所知，力荐于禮部侍郎裴休。大中四年張溫琪榜

中第。看榜日，上主司詩云：“一辭桂岩猿，九泣都門月。年年孟春

至，看花如看雪。”《杏園宴間呈同年》云：“岐路不在天，十年行

不至。一旦公道開，青云在平地。”又云：“匆匆出九衢，童仆顏色

異。故衣未及換，尚有去年淚。”又云：“永持共濟心，莫起胡越意

。”佳句類此甚多，志特勤苦。仕至洋州刺史。有集一卷，今傳。

    ○鄭嵎

    嵎，字賓光，大中五年李郜榜進士。有集一卷，名《津陽門詩》

。津陽，即華清宮之外闕。詢求父老，為詩百韻，皆紀明皇時事者也

。

    ○劉駕

    駕，字司南，大中六年禮部侍郎崔嶼下進士。初與曹鄴為友，深

相結，俱工古風詩。鄴既擢第，不忍先歸，待長安中，賀成名，乃同

歸范蠡故山。時國家復河、湟故地，有歸馬放牛之象，賀獻樂府十章

，《序》曰：“駕生唐二十八年，獲見明天子以德歸河、湟，臣得與

天下夫婦復為太平人。恨愚且賤，不得拜舞上前，作詩十篇，雖不足

貢聲宗廟，形容盛德，願與耕稼陶漁者，歌江湖田野間，亦足自快。

”詩奏，上甚悅，累歷達官。駕詩多比興含蓄，體無定規，意盡即止

，為時所宗。今集一卷，行于世。

    ○方干

    干，字雄飛，桐廬人。幼有清才，散拙無營務。大中中，舉進士

不第，隱居鏡湖中，湖北有茅齋，湖西有松島，每風清月明，攜稚子

鄰叟，輕棹往返，甚愜素心。所住水木幽閟，一草一花，俱能留客。

家貧，蓄古琴，行吟醉臥以自娛。徐凝初有詩名，一見干器之，遂相

師友，因授格律。干有贈凝詩云：“把得新詩草里論。”時謂反語為

村里老，疑干譏誚，非也。干貌陋兔缺，性喜凌侮。王大夫廉問浙東

，禮邀干至，誤三拜，人號為“方三拜”。王公嘉其操，將荐于朝，

托吳融草表，行有日，王公以疾逝去，事不果成。干早歲偕計，往來

兩京，公卿好事者爭延納，名竟不入手，遂歸，無復榮辱之念。浙中

凡有園林名勝，輒造主人，留題几遍。初李頻學干為詩，頻及第，詩

僧清越賀云：“弟子已折桂，先生猶灌園。”咸通末卒。門人相與論

德謀跡。謚曰玄英先生。樂安孫郃等綴其遺詩三百七十余篇，為十卷

，王贊論之曰：“鏝肌滌骨，冰瑩霞絢。嘉肴自將，不吮余雋。麗不

葩芬，苦不瞿棘。當其得志，倏與神會。詞若未至，意已獨往。”郃

亦論曰：“其秀也，仙蕊于常花；其鳴也，靈鼉于眾響。”觀其所述

論，不過矣。古黔婁先生死，曾參與門人來吊，問曰：“先生終，何

以謚“妻曰：“以‘康’。”參曰：“先生存時，食不充遝，衣不蓋

形，死則手足不斂，傍無酒肉。生不美，死不榮，何樂而謚為康哉。

”妻曰：“昔先生國君用為相，辭不受，是有余貴也。君饋栗三十鐘

，辭不納，是有余富也。先生甘天下之淡味，安天下之卑位，不戚戚

于貧賤，不遑遑于富貴，求仁得仁，求義得義，謚之以康，不亦宜乎

。”方干，韋布之士，生稱高尚，死謚玄英，其梗概大節，庶几乎黔

婁者耶！

    ○李頻

    頻，字得新，睦州壽昌人。少秀悟，長，廬西山。多記覽，于詩

特工。與同里方干為師友。給事中姚合時稱詩穎，頻不憚走千里丐其

品第，合見，大加獎挹，且愛其標格，即以女妻之。大中八年，顏標

榜擢進士，調秘書郎，為南陵主簿。試判入等，遷武功令。頻性耿介

，難干以非理。賑飢民，戢豪右，于是京畿多賴，事事可傳。懿宗嘉

之，賜緋銀魚，擢侍御史。守法不阿，遷都官員外郎。表乞建州刺史

，至則布條教，以禮治下。時盜所在沖突，惟建賴頻以安。未几卒官

下，櫬隨家歸，父老相與扶柩哀悼，葬永樂州，為立廟于梨山，歲時

祭祠，有災沴必禱，垂福逮今。頻詩雖出晚年，體制多與劉隨州相抗

，騷嚴風謹，慘慘逼人。有詩一卷，今行世。

    ○李群玉

    群玉，字文山，澧州人也。清才曠逸，不樂仕進，專以吟詠自適

，詩筆遒麗，文體丰妍。好吹笙，美翰墨。如王、謝子弟，別有一種

風流。親友強之赴舉，一上即止。裴相公休觀察湖南，厚禮延致之郡

中，嘗勉之曰：“處士被褐懷玉，浮云富貴，名高而身不知，神寶寧

久棄荒途子其行矣。”大中八年，以草澤臣來京，詣闕上表，自進詩

三百篇。休適人相，復論荐。上悅之，敕授弘文館校書郎。李頻使君

呼為從兄。歸湘中，題詩二妃廟，是暮宿山舍，夢見二女子來曰：“

兒娥皇、女英也，承君佳句，徽珮將游于汗漫，願相從也。”俄而影

滅。群玉自是郁郁，歲余而卒。段成式為詩哭曰：“曾話黃陵事，今

為白日催。老無男女累，誰哭到泉台。”今有詩三卷、后集五卷行世

。夫澧浦，古騷人之國。屈平仁遭譖毀，不知所訴，心煩意亂，賦為

《離騷》。騷，愁也。已矣哉。國無人知我兮，又何懷乎故都委身魚

腹，魂招兮不來。芳草萎薾，蕭艾參天，奚獨一時而然也。群玉繼稟

修能，翱翔大化，人不知而不恤，祿不及而不言。望涔陽之亡極，挹

杜蘭之緒馨，款君門以披懷，沾一命而潛退，風景滿目，寧無愧于古

人。故其格調清越，而多登山臨水、懷人送歸之制，如“遠客坐長夜

，雨聲孤寺秋。請量東海水，看取淺深愁“等句，已曲盡羈旅坎壈之

情。壯心千里，于方寸不擾，亦大難矣。


    卷八

    ○李郢

    郢，字楚望，大中十年崔鉶榜進士及第。初居余杭，出有山水之

興，人有琴書之娛，疏于馳競。歷為藩鎮從事，后拜侍御史。郢工詩

，理密辭閑，個個珠玉。其清麗極能寫景狀懷，每使人竟日不能釋卷

。與清塞、賈島最相善。時塞還俗，聞島尋卒，郢重來錢塘，俱絕音

響，感而賦詩曰：“卻到城中事事傷，惠休還俗賈生亡。誰人收得文

章篋，獨我重經苔鮮房。一命未沾為逐客，萬緣初盡別空王。蕭蕭竹

塢殘陽在，葉覆閑階雪擁牆。”其它警策率類此。有集一卷，今傳。

    ○儲嗣宗

    嗣宗，大中十三年孔緯榜及第。與顧非熊先生相結好，大得詩名

。苦思夢索，所謂逐句留心，每字著意，悠然皆塵外之想。覽其所作

，及見其人。警聯如：“綠毛辭世女，白發人壺翁。”又“片水明在

野，萬花深見人。”又“黃鶴有歸語，白云無忌心。”又“蟬鳴月中

樹，風落客前花。”又“池亭千里月，煙水一封書。”又“鶴語松上

月，花明云里春。”又“一酌水邊酒，數聲花下琴。”又“宿草風悲

夜，荒村月吊人。”《哭彭先生》云：“空階鶴戀丹青影，秋雨苔封

白石床。”《題閑居》云：“鳥啼碧樹閑臨水，花滿青山靜掩門。”

等句，皆區區所當避舍者也。有集一卷，今傳。

    ○劉滄

    滄，字蘊靈，魯國人也。體貌魁梧，尚氣節，善飲酒，談古今令

人終日喜聽。慷慨懷古，率見于篇。大中八年禮部侍郎鄭薰下進士。

榜后進謁謝，薰曰：“初謂劉君銳志，一第不足取。故人別來三十載

，不相知聞，誰渭今白頭紛紛矣。”調華原尉。與李頻同年。詩極清

麗，句法絕同趙嘏、許渾，若出一絇綜然。詩一卷，今傳。

    ○陳陶

    陶，字嵩伯，鄱陽劍浦人。嘗舉進士輒下，為詩云：“中原不是

無麟鳳，自是皇家結網疏。”頗負壯懷，志遠心曠，遂高居不求進達

，恣游名山，自稱“三教布衣”。大中中，避亂入洪州西山，學神仙

咽氣有得，出入無間。時嚴尚書宇牧豫章，慕其清操，嘗備齋供，俯

就山中，揮談終日。而欲試之，遣小妓蓮花往侍，陶笑不答。蓮花賦

詩求去曰：“蓮花為號玉為腮，珍重尚書送妾來。處士不生巫峽夢，

虛勞云雨下陽台。”陶賦詩贈之云：“近來詩思清于水，老去風情薄

似云。已向升天得門戶，錦衾深愧卓文君。”宇見詩益嘉貞節。陶金

骨已堅，戒行通體，夜必鶴氅，焚香巨石上，鳴金步虛，禮星月，少

寐。所止茅屋，風雷洶洶不絕。忽一日不見，惟鼎灶杵臼依然。開寶

間，有樵者入深谷，猶見無恙。后不知所終。陶工賦詩，無一點塵氣

。于晚唐諸人中，最得平淡，要非時流所能企及者。有《文錄》十卷

，今傳于世。

    ○鄭巢

    巢，錢塘人。大中間舉進士。時姚合號詩宗，為杭州刺史，巢獻

所業，日游門館，累陪登覽燕集，大得獎重，如門生禮然。體效格法

，伏膺無斁，句意且清新。巢性疏野。兩浙湖山寺宇幽勝，多名僧，

外學高妙，相與往還酬酢，竟亦不仕而終。有詩一卷，今傳。

    ○于武陵

    武陵，名鄴，以字行，杜曲人也。大中時，嘗舉進士，不稱意，

攜書與琴，往來商洛、巴蜀間，或隱于卜中，存獨醒之意。避地嘿嘿

，語不及榮貴，少與時輩交游。嘗南來至瀟湘，愛汀洲芳草，況是古

騷人舊國，風景不殊，欲卜居未果，歸老嵩陽別墅。詩多五言，興趣

飄逸多感，每終篇一意，策名當時，集一卷，今傳。

    ○來鵬

    鵬，豫章人，家徐孺子亭邊，林園自樂，師韓、柳為文。大中、

咸通間，才名藉甚。鵬工詩，蓄銳既久，自傷年長，家貧不達，頗亦

忿忿，故多寓意譏訕。當路雖賞清麗，不免忤情，每為所忌。如《金

錢花》云：“青帝若教花里用，牡丹應是得錢人。“《夏云》云：“

無限旱苗枯欲盡，悠悠閑處作奇峰。”《偶題》云：“可惜青天好雷

電，只能驚起懶蛟龍。”坐是凡十上不得第。韋岫尚書獨賞其才，延

待幕中，攜以游蜀。又欲納為婿，不果。是年力荐，夏課卷中獻詩有

云：“一夜綠荷風剪破，嫌它秋雨不成珠。”岫以為不祥，果失志。

時遭廣明庚子之亂，鵬避地游荊襄，艱難險阻，南返。中和，客死于

維揚逆旅，主人賢，收葬之。有詩一卷，今傳于世。

    ○溫庭筠

    庭筠，字飛卿，舊名岐，并州人，宰相彥博之孫也。少敏悟，天

才雄贍，能走筆成萬言。善鼓琴吹笛，云：“有弦即彈，有孔即吹，

何必爨桐與柯亭也。”側詞艷曲，與李商隱齊名，時號“溫、李”。

才情綺麗，尤工律賦。每試，押官韻，燭下未嘗起草，但籠袖憑几，

每一韻一吟而已，場中曰：“溫八吟”。又謂八叉手成八韻，名“溫

八叉”。多為鄰鋪假手。然薄行無檢幅，與貴胄裴誠、令狐滈等飲博

。后夜嘗醉詬狹邪間，為邏卒折齒，訴不得理。舉進士，數上又不第

。出入令狐相國書館中，待遇甚優。時宣宗喜歌《菩薩蠻》，綯假其

新撰進之，戒令勿泄，而遽言于人。綯又嘗問玉條脫事，對以出《南

華經》，且曰：“非僻書，相公燮理之暇，亦宜覽古。”又有言曰：

“中書省內坐將軍。”譏綯無學，由是漸疏之。自傷云：“因知此恨

人多積，悔讀《南華》第二篇。”徐商鎮襄陽，辟巡官，不得志，游

江東。大中末，山北沈侍郎主文，特召庭筠試于帘下，恐其潛救。是

日不樂，逼暮先請出，仍獻啟千余言。詢之，已占授八人矣。執政鄙

其為，留長安中待除。宣宗微行，遇于傳舍，庭筠不識，傲然詰之曰

：“公非司馬、長史流乎“又曰：“得非六參、簿、尉之類“帝曰：

“非也。”后謫方城尉，中書舍人裴坦當制，忸怩含毫久之，詞曰：

“孔門以德行居先，文章為末。爾既早隨計吏，宿負雄名，徒夸不羈

之才，罕有適時之用。放騷人于湘浦，移賈誼于長沙，尚有前席之期

，未爽抽毫之思。”庭筠之官，文士詩人爭賦詩祖餞，惟紀唐夫擅場

，曰：“鳳凰詔下雖沾命，鸚鵡才高卻累身。”唐夫舉進士，有詞名

。庭筠仕終國子助教。竟流落而死。今有《漢南真稿》十卷，《握蘭

集》三卷，《金筌集》十卷，詩集五卷，及《學海》三十卷。又《采

茶錄》一卷。及著《乾蓬S子》一卷，《序》云“不爵不觥，非炰非

炙，能悅諸心，庶乎乾蓬S之義“等，并傳于世。

    ○魚玄機

    玄機，長安人，女道士也。性聰慧，好讀書，尤工韻調，情致繁

縟。咸通中及笄，為李億補闕侍寵。夫人妒，不能容，億遣隸咸宜觀

披戴。有怨李詩云：“易求無價寶，難得有心郎。”與李郢端公同巷

，居止接近，詩筒往反。復與溫庭筠交游，有相寄篇什。嘗登崇真觀

南樓，睹新進士題名，賦詩曰：“云峰滿目放春情，歷歷銀鉤指下生

。自恨羅衣掩詩句，舉頭空羨榜中名。”觀其志意激切，使為一男子

，必有用之才，作者頗賞憐之。時京師諸宮宇女郎，皆清俊濟楚，簪

星曳月，惟以吟詠自遣，玄機杰出，多見酬酢云。有詩集一卷，今傳

。

   ○邵謁

    謁，韶州翁源縣人。少為縣廳吏，客至倉卒，令怒其不搘床迎待

，逐去。遂截髻著縣門上，發憤讀書。書堂距縣十余里，隱起水心。

謁平居如里中兒未著冠者，發鬅鬠，野服。苦吟，工古調。咸通七年

抵京師，隸國子。時溫庭筠主試，憫擢寒苦，乃榜謁詩三十余篇，以

振公道，曰：“前件進士，識略精微，堪裨教化，聲詞激切，曲備風

謠，標題命篇，時所難著，燈燭之下，雄辭卓然。誠宜榜示眾人，不

敢獨專華藻，仍請申堂，并榜禮部。”已而釋褐。后赴官，不知所終

。它日，縣民祠神者，持幘舞鈴，忽自稱“邵先輩降”。鄉里前輩皆

至，作禮問曰：“今者辱來，能強為我賦詩乎“巫即書一絕云：“青

山山下少年郎，失意當時別故鄉。惆悵不堪回首望，隔溪遙見舊書堂

。”詞詠淒苦，雖椽筆不逮，鄉老中曉聲病者，至為感泣咨嗟。今有

詩一卷，傳于世。

    ○于濆

    濆，字子漪，咸通二年裴延魯榜進士。患當時作詩者，拘束聲律

而入輕浮，故作《古風》三十篇以矯弊俗，自號“逸詩”。今一卷，

傳于世。觀唐詩至此間，弊亦極矣，獨奈何國運將弛，士氣日喪，文

不能不如之。嘲云戲月，刻翠粘紅，不見補于采風，無少裨于化育，

徒務巧于一聯，或伐善于只字，悅心快口，何異秋蟬亂鳴也。于濆、

邵謁、劉駕、曹鄴等，能反棹下流，更唱瘖俗，置聲祿于度外，患大

雅之凌遲，使耳厭鄭、衛，而忽洗云和；心醉醇醲，而乍爽玄酒。所

謂清清泠泠，愈病析酲。逃空虛者，聞人足音，不亦快哉。晉處士戴

顒春日攜斗酒，往樹下聽黃鸝，曰“此俗耳針砭，詩腸鼓吹“者，豈

徒然哉。于數子亦云。

   ○李昌符

    昌符，字若夢，咸通四年禮部侍郎蕭仿下進士。工詩，在長安與

鄭谷酬贈，仕終膳部員外郎。嘗作《奴婢詩》五十首，有云：“不論

秋菊與春花，個個能童空肚茶。”無事莫教頻入庫，每般閑物要些些

“等句。后為御史劾奏，以為輕薄為文，多妨政務，虧嚴重之德，唱

誹戲之風。謫去，匏系終身。有詩集一卷，行于世。

    ○翁綬

    綬，咸通六年中書舍人李蔚下進士。工詩，多近體，變古樂府，

音韻雖響，風骨憔悴，真晚唐之移習也。后亦間關，名不甚顯。固知

閭巷之人，欲砥行立名者，非附青云之上，惡能施于后世哉。有詩今

傳。

    ○汪遵

    遵，宣州涇縣人。幼為小吏，晝夜讀書良苦，人皆不覺。咸通七

年韓袞榜進士。遵初與鄉人許棠友善，工為絕句詩，而深自晦密。以

家貧難得書，必借于人，徹夜強記，棠實不知。一旦辭役就貢，棠時

先在京師，偶送客至灞、滻間，忽遇遵于途，行李索然，棠訊之曰：

“汪都何事來“遵曰：“此來就貢。”棠怒曰：“小吏不忖，而欲與

棠同研席乎“甚侮慢之。后遵成名五年，棠始及第。洛中有李相德裕

平泉莊，佳景殊勝，李未几坐事貶朱崖，遵過，題詩曰：“平泉風景

好高眠，水色嵐光滿目前。剛欲平它不平事，至今惆悵滿南邊。”又

《過楊相宅》詩云：“倚伏從來事不遙，無何平地起青霄。才到青霄

卻平地，門對古槐空寂寥。”俱為時人稱賞。其余警策稱是。有集今

傳。汪遵，涇之一走耳。拔身卑污，奪譽文苑。家貧借書，以夜繼日

，古人閱市偷光，殆不過此。昔溝中之斷，今席上之珍，丈夫自修，

不當如是耶與夫朱門富家，積書萬卷，束在高閣，塵暗簽軸，蠹落帙

帷，網好學之名，欺盲聾之俗，非三變之敗，無一展之期，諺曰：“

金玉有余，買鎮宅書。”嗚呼哀哉！

    ○沈光

    光，吳興人。咸通七年禮部侍郎趙騭下進士。工文章古詩，標致

翹楚，大得美稱。嘗作《洞庭樂賦》，韋岫見之曰：“此乃一片宮商

也。”又如《太白酒樓記》等文，皆儀表于世。有詩集及《云夢子》

五卷，并傳世。光風鑒澄爽，神情俊邁。后仕終侍御史云。

    ○趙牧

    牧，不知何處人。大中、咸通中，累舉進士不第。有俊才，負奇

節，遂舍場屋，放浪人間。效李長吉為歌詩，頗涉狂怪，聳動當時。

蹙金結繡，而無痕跡裝染。其余輕巧之詞甚多。同時有劉光遠，亦慕

長吉，凡作體效猶，能埋沒意緒。竟不知所終。俱有詩傳世。

    ○羅鄴

    鄴，余杭人也。家貲鉅萬，父則為鹽鐵吏，子二人，俱以文學干

進。鄴尤長律詩。時宗人隱、虯，俱以聲格著稱，遂齊名，號“三羅

”。隱雄麗而坦率，鄴清致而聯綿，虯則區區而已。咸通中，數下第

，有詩云：“故鄉依舊空歸去，帝里如同不到來。”崔安潛侍郎廉問

江西，鄴適飄蓬湘、浦間，崔素賞其作，志在弓旌，竟為幕吏所沮。

既而俯就督郵，不得志，踉蹌北征，赴職單于牙帳。鄴去家逾遠，萬

里沙漠，滿目誰親，因茲舉事闌珊無成，于邑而卒。鄴素有英資，筆

端超絕，其氣宇亦不在諸人下。初無箕裘之訓，頓改門風，崛興音韻

，馳譽當時，非易事也。而跋前疐后，絕域無聊，獨奈其命薄何！孔

子曰：“才難”，信然。有詩集一卷，今傳。

    ○胡曾

    曾，長沙人也。咸通中進士。初，再三下第，有詩云：“翰苑几

時休嫁女，文章早晚罷生兒。上林新桂年年發，不許閑人折一枝。”

曾，天分高爽，意度不凡，視人間富貴亦悠悠。遨歷四方，馬跡窮歲

月，所在必公卿館谷。上交不諂，下交不瀆，奇士也。嘗為漢南節度

從事。作《詠史詩》，皆題古君臣爭戰廢興塵跡。經覽形勝，關山亭

障，江海深阻，一一可賞。人事雖非，風景猶昨，每感輒賦，俱能使

人奮飛。至今庸夫孺子，亦知傳誦。后有擬效者，不逮矣。至于近體

律絕等，哀怨清楚，曲盡幽情，擢居中品，不過也。惜其才茂而身未

穎脫，痛哉。今《詠史詩》一卷，有咸通中人陳蓋注，及《安定集》

十卷行世。

    ○李山甫

    山甫，咸通中累舉進士不第，落魄有不羈才。須髯如戟，能為青

白眼。生平憎俗子，尚豪俠，雖簞食豆羹，自甘不厭。為詩托諷，不

得志，每狂歌痛飲，拔劍斫地，少攄郁郁之氣耳。后流寓河、朔間，

依樂彥稹為魏博從事，不得眾情，以陵傲之，故無所遇。嘗有《老將

詩》曰：“校獵燕山經几春，雕弓白羽不離身。年來馬上渾無力，望

見飛鴻指擬人。”此傷其蹇薄無成，時人憐之。后不知所終。山甫詩

文激切，耿耿有齊氣，多感時懷古之作。今集一卷、賦二卷，并傳。

   ○曹唐

    唐，字堯賓，桂州人。初為道士，工文賦詩。大中間舉進士，咸

通中，為諸府從事。唐與羅隱同時，才情不異。唐始起清流，志趣澹

然，有凌云之骨，追慕古仙子高情，往往奇遇而已，才思不減，遂作

《大游仙詩》五十篇，又《小游仙詩》等，紀其悲歡離合之要，大播

于時。唐嘗會隱，各論近作。隱曰：“聞兄《游仙》之制甚佳，但中

聯云：‘洞里有天春寂寂，人間無路月茫茫，’乃是鬼耳。”唐笑曰

：“足下《牡丹》詩一聯，乃詠女子障，‘若教解語應傾國，任是無

情也動人。’“于是座客大笑。唐平生志甚激昂，至是薄宦，頗自郁

悒，為《病馬》詩以自況，警聯如：“尾盤夜雨紅絲脆，頭捽秋風白

練低。”又云：“風吹病骨無驕氣，土蝕驄花見臥痕。“又云：“飲

驚白露泉花冷，吃怕清秋豆葉寒。”皆膾炙人口。忽一日晝夢仙女，

鶯服花冠，衣如煙霧，倚樹吟唐詠天台劉、阮詩，欲相招而去者，唐

驚覺，頗怪之。明日暴病卒，亦感憶之所致也。有詩集二卷，今傳于

世。人云：有德者或無文，有文者或無德。文德兼備，古今所難。《

典論》謂文人相輕，從古而然，各以所長，相輕所短。矛盾之極，則

是非鋒起，隙始于毫末，禍大于丘山，前后類此多矣。夫以口舌常談

，無益無損，每至喪清德，負良友，承輕薄子之名，乏藏疾匿瑕之量

。如此，功業未見其超者矣。君子所慎也。

    ○皮日休

    日休，字襲美，一字逸少，襄陽人也。隱居鹿門山，性嗜酒，癖

詩，號“醉吟先生”，又自稱“醉士“；且傲誕，又號“間氣布衣”

，言已天地之間氣也。以文章自負，尤善箴銘。咸通八年禮部侍郎鄭

愚下及第。為著作郎，遷太常博士。時值末年，虎狼放縱，百姓手足

無措，上下所行，皆大亂之道，遂作《鹿門隱書》六十篇，多譏切謬

政。有云：“毀人者自毀之，譽人者自譽之。”又曰：“不思而立言

，不知而定交，吾其憚也。”又曰：“古之殺人也怒，今之殺人也笑

。”又曰：“古之置吏也將以逐盜，今之置吏也將以為盜“等，皆有

所指云爾。日休性沖泊無營，臨難不懼。乾符喪亂，東出關，為毗陵

副使，陷巢賊中，巢惜其才，授以翰林學士。日休惶恐，跼踧欲死，

未能劫。令作言□文以惑眾，曰：“欲知聖人姓，田八二十一；欲知

聖人名，果頭三屈律。”賊疑其衷恨必譏己，遂殺之。臨刑神色自若

，無知不知皆痛惋也。日休在鄉里，與陸龜蒙交擬金蘭，日相贈和。

自集所為文十卷，名《文藪》，及詩集一卷，《滑台集》七卷，又著

《皮氏鹿門家鈔》九十卷，并傳。夫次韻唱酬，其法不古，元和以前

，未之見也。暨令狐楚、薛能、元稹、白樂天集中，稍稍開端。以意

相和之法漸廢間作。逮日體、龜蒙，則飆流頓盛，猶空谷有聲，隨響

即答。韓偓、吳融以后，守之愈篤，汗漫而無禁也。于是天下翕然，

順下風而趨，至數十反而不已，莫知非焉。夫才情斂之不盈握，散之

彌八紘，遣意于時間，寄興于物表，或上下出入，縱橫流散，游刃所

及，孰非我有，本無拘縛惉懘之忌也。今則限以韻聲，莫違次第，得

佳韻則杳不相干，岨峿難入；有當事則韻不能強，進退雙違。必至窘

束長才，牽接非類，求無瑕片玉，千不遇焉，詩家之大弊也。更以言

巧稱工，夸多斗麗，足見其少雍容之度。然前修有恨其迷途既遠，無

法以救之矣。

    ○陸龜蒙

    龜蒙，字魯望，姑蘇人。幼而聰悟，有高致，明《春秋》，善屬

文，尤能談笑。詩體江、謝，名振全吳。家藏書萬卷，無少聲色之娛

。舉進士一不中。嘗從張搏游，歷湖、蘇二州，將辟以自佐。又嘗至

饒州，三日無所詣，剌吏率官屬就見，龜蒙不樂，拂衣去。居松江甫

里，多所撰論。有田數百畝，屋三十楹。田苦下，雨澇則與江通，故

常患飢。身自畚鍤，菻刺無休時，或譏其勞，曰：“堯、舜霉瘠，禹

胼胝。彼聖人也，吾一褐衣，敢不勤乎“龜蒙嗜飲茶，置小園顧渚山

下，歲人茶租，薄為甌蟻之費。著書一編，繼《茶經》、《茶訣》之

后，又判品張又新《水說》為七種。好事者雖惠山、虎丘、松江，不

遠百里為致之。又不喜與流俗交，雖造門亦罕納。不乘馬，每寒暑得

中，體無事時，放扁舟，挂蓬席，賚束書、茶灶、筆床、釣具，鼓棹

鳴榔，太湖三萬六千傾，水天一色，直入空明。或往來別浦，所詣小

不會意，徑往不留。自稱“江湖散人”，又號“天隨子“、“甫里先

生”。漢涪翁、漁父、江上丈人，嘗謂即已。后以高士征，不至。苦

吟，極清麗。與皮日休為耐久交。中和初，遘疾卒。吳融誄文曰：“

霏漠漠，淡涓涓，春融冶，秋鮮妍。觸即碎，潭下月；拭不滅，玉上

煙。”今有《笠澤叢書》三卷，《詩編》十卷，賦六卷，并傳。

   ○司空圖

    圖，字表聖，河中人也。父輿，大中時為商州刺史。圖，咸通十

年歸仁紹榜進士。主司王凝初典絳州，圖時方應舉，自別墅到郡上謁

，去，閽吏遽申司空秀才出郭門。后人郭訪親知，即不造郡齋。公謂

其尊敬，愈重之。及知貢，圖第四人捷，同年鄙薄者謗曰：“此司空

圖得一名也。”公頗聞，因宴全榜，宣言曰：“凝叨忝文柄，今年榜

貼，專為司空先輩一人而已。”由是名益振。未几，凝為宣歙觀察使

，辟置幕府。召拜殿中侍御史，不忍去凝府，台劾，左遷光祿寺主簿

。盧相攜還朝，過陝虢，訪圖，深愛重，留詩曰：“氏族司空貴，官

班御史雄。老夫如且在，未可嘆途窮。”就屬于觀察使盧渥曰：“司

空御史，高士也。”渥遂表為僚佐。攜執政，召拜禮部員外郎，尋遷

郎中。丁黃巢亂，間關至河中，僖宗次鳳翔，知制誥、中書舍人。景

福中，拜諫議大夫，不赴。昭宗在華州，召為兵部侍郎，以足疾自乞

，聽還。圖家本中條山王官谷，有先人田廬，遂隱不出，作亭榭素室

，悉畫唐興節士文人像。嘗曰：“其宦情蕭索，百事無能。量才一宜

休，揣分二宜休。耄而聵三宜休。”遂名其亭曰“三休”。作文以伸

志，自號“知非子“、“耐辱居士”。言涉詭激不常，欲免當時之禍

。初以風雨夜得古寶劍，慘淡精靈，嘗佩出入。性苦吟，舉筆緣興，

几千萬篇。自致于繩檢之外，豫置塚棺，遇勝日，引客坐壙中，賦詩

酌酒，沾醉高歌。客有難者，曰：“君何不廣耶生死一致，吾寧暫游

此中哉。”歲時祠禱，與閭里父老鼓舞相樂。時寇盜所過齏粉，獨不

入谷中，知圖賢，如古王蠋也。士民依以避難。后聞哀帝遇弒，不食

扼腕，嘔血數升而卒，年七十有二。先撰自為文于濯纓亭一鳴窗，今

有《一鳴集》三十卷，行于世。

    ○僧虛中

    虛中，袁州人。少脫俗從佛，雖然讀書工吟不綴。居玉笥山二十

寒暑，后來游瀟湘，與齊己、顧棲蟾為詩友。住湘西宗城寺。長沙馬

侍中希振敬愛之，每其來，延納于書閣中。虛中好炙柴火，燒豆煮茶

，煙熏彩翠塵暗，去必復飾，初不介意。嘗題閣中曰：“嘉魚在深處

，幽鳥立多時。”益見賞重。時司空圖懸車告老，卻掃閉門，天下懷

仰。虛中欲造見論交，未果，因歸華山人寄詩曰：“門徑放莎垂，往

來投刺稀。有時開御札，特地挂朝衣。岳信僧傳去，天香鶴帶歸。他

時周召化，無復更衰微。”圖得詩大喜，《言懷》云：“十年華岳山

前往，只得虛中一首詩。”其見重如此。今有《碧云集》一卷，傳于

世。顧棲蟾者，亦洞庭人，以聲律聞，今不見其作也。

    ○周繇

    繇，江南人。咸通十三年鄭昌圖榜進士。調福昌縣尉。家貧，生

理索寞，只苦篇韻，俯有思，仰有詠，深造閫域，時號為“詩禪”。

警聯如《送人尉黔中》云：“公庭飛白鳥，官俸請丹砂。”《望海》

云：“島間應有國，波外恐無天。”《甘露寺》云：“殿鎖南朝像，

龕禪外國僧。”又“山從平地有，水到遠天無。”又“白云連晉閣，

碧樹盡蕪城。”《江州上薛能尚書》云：“樹翳樓台月，帆飛鼓角風

。”又“郡齋多岳客，鄉戶半漁翁“等句甚多，讀之使人竦，誠好手

也。落拓杯酒，無榮辱之累，所交游悉一時名公。集今傳世。同登第

有張演者。工詩，間見一二篇，亦佳作也。嘗謂禪家者流，論有大小

乘，有邪正法，要能具正法眼，方為第一義，出有無間。若聲聞、辟

支、四果，已非正也，況又墮野狐外道鬼窟中乎！言詩亦然。宗派或

殊，風義必合。品則有神妙，體則有古今，才則有聖凡，時則有取舍

。自魏晉以降，遞至盛唐，大歷、元和以下，逮晚年，考其時變，商

其格制，其邪正了然在目，不能隱也。經云：過而不改，是謂過矣。

悟門洞開，慧燈深照，頓漸之境，各天所賦。觀于時以詩禪許周繇，

為不入于邪見，能致思于妙品，固知其衣冠于裸人之國。昔謂學詩如

學仙，此之類歟。


    卷九

    ○崔道融

    道融，荊人也，自號“東甌散人”，與司空圖為詩友。出為永嘉

宰。工絕句，語意妙甚，如《銅雀妓》云：“歌咽新翻曲，香銷舊賜

衣。陵園風雨暗，不見六龍歸。“《春閨》云：“寒食月明雨，落花

香滿泥。佳人持錦字，無雁寄征西”。《寄人》云：“澹澹長江水，

悠悠遠客情。落花相與恨，到地一無聲。”《寒食夜》云：“滿地梨

花白，風吹碎月明。大家寒食夜，獨貯遠鄉情“等尚眾。誰謂晚唐間

忽有此作，使古人復生，亦不多讓，可謂出乎其類，拔乎其萃者矣。

人悉推服其風情雅度，猶恨出處未能梗概之也。有《東浮集》十卷，

自序云：“乾寧乙卯夏，寓永嘉山齋，收拾草稿，得五百余篇，“今

存于世。

    ○聶夷中

    夷中，字坦之，河南人也。咸通十二年禮部侍郎高湜進士，與許

棠、公乘億同袍。時兵革多務，不暇銓注，夷中滯長安久，皂裘已弊

，黃糧如珠，始得調華陰縣尉，之官惟琴書而已。性儉，蓋奮身草澤

，備嘗辛楚，率多傷俗閔時之舉，哀稼穡之艱難。適值險阻，進退維

谷，才足而命屯，有志卒爽，含蓄諷刺，亦有謂焉。古樂府尤得體，

皆警省之辭，裨補政治，樂而不淫，哀而不傷，正國風之義也。其詩

一卷，今傳。

    ○許棠

    棠，字文化，宣州涇人也。苦于詩文，性僻少合。既久困名場，

時馬戴佐大同軍幕，為詞宗，棠往謁之，一見如舊交，留連累月，但

從事詩酒而已，未嘗問所欲。一旦，大會賓客，命使以棠家書授之，

棠驚愕不喻其來，啟緘，即知戴潛遣一介恤其家矣。古人溫良泛愛，

振窮周急，謙退不伐，亦皆絕異之姿也。咸通十二年李筠榜進士及第

，時及知命，嘗曰：“自得一第，稍覺筋骨輕健，愈于少年，則知一

名乃孤進之還丹也。”調涇縣尉，之官，鄭谷送詩曰：“白頭新作尉

，縣在故山中。高第能卑宦，前賢尚此風。”后潦倒辭榮。初作《洞

庭詩》，膾炙時□，號“許洞庭”，云。今集一卷，傳世。

    ○公乘億

    億，字壽山，咸通十二年進士。善作賦，擅名場屋間，時取進者

法之，命中。有賦集十二卷、詩集一卷，今傳。

    ○章碣

    碣，錢塘人，孝標之子也。累上著不第，咸通末以篇什稱。乾符

中，高湘侍郎自長沙攜邵安古來京及第，碣恨湘不知己，賦《東都望

幸》詩曰：“懶修珠翠上高台，眉月連妍恨不開。縱使東巡也無益，

君王自領美人來。”后竟流落，不知所終。碣有異才，嘗草創詩律，

于八句中，足字平側，各從本韻，如“東南路盡吳江畔，正是窮愁薄

暮天。鷗鷺不嫌斜雨岸，波濤欺得逆風船。偶逢島寺停帆看，深羨漁

翁下釣眠。今古若論英達算，鴟夷高興固無邊。”自稱變體。當時趨

風者亦紛紛而起也。今有詩一卷，傳于世。

    ○唐彥謙

    彥謙，字茂業，并州人也。咸通末舉進士及第。中和，王重榮表

為河中從事，歷節度副使，晉、絳二州刺使。重榮遇害，彥謙貶漢中

掾。興元節度使楊守亮留署判官，尋遷副使，為閬州刺使。卒。彥謙

才高負氣，毫發逆意，大怒叵禁。博學足藝，尤長于詩，亦其道古心

雄，發言不苟，極能用事，如自己出。初師溫庭筠，調度逼似，傷多

纖麗之詞，后變淳雅，尊崇工部。唐人效甫者，惟彥謙一人而已。自

號“鹿門先生”。有詩集，傳于世。薛廷珪序云。

    ○林嵩

    嵩，字降臣，長樂人也。乾符二年禮部侍郎崔沆下進士，官至秘

書省正字。工詩善賦，才譽與公乘億相高，功名之士，翕然而慕之，

有詩一卷，賦一卷，傳于世。

    ○高蟾

    蟾，河朔間人。乾符三年孔緘榜及第。與鄭郎中谷為友，酬贈稱

“高先輩”。初累舉不上，題省牆間曰：“冰柱數條搘白日，天門几

扇鎖明時。陽春發處無根蒂，憑仗東風次第吹。”怨而切。是年人論

不公，又下第。《上馬侍郎》云：“天上碧桃和露種，日邊紅杏倚云

栽。芙蓉生在秋江上，莫向春風怨未開。”意亦指直馬憐之。又有“

顏色如花命如葉“之句，自況時運蹇窒，馬因力荐，明年，李昭知貢

，遂擢挂。官至御史中丞。蟾本寒士，遑遑于一名，十年始就。性倜

儻離群，稍尚氣節。人與千金無故，即身死亦不受。其胸次磊塊詩酒

能為消破耳。詩體則氣勢雄偉，態度諧遠，如狂風猛雨之來，物物竦

動，深造理窟，亦一奇逢掖也。詩集一卷，今傳。

    ○高駢

    駢，字千里，幽州人也。崇文之孫。少閑鞍馬弓發，善射，有膂

力。更剉銳為文學，與諸儒交，硜硜談治道。初事朱叔明為府司馬，

遷侍御史。一日校獵圍合，有雙雕并飛，駢曰：“我后大富貴，當貫

之。”遂一發聯翩而墜，眾大驚，號“落雕御史”。駢為西川節度，

筑成都城四十里，朝廷疑之。以宴間詠風箏云：“依稀似曲才堪聽，

又被風吹別調中。”明日詔下，移鎮渚宮，亦讖之類也。仕至平章事

，封渤海郡王。初駢以戰討之勛，累拜節度，手握王爵，口含天憲，

國家倚之。時巢賊日日甚，兩京亦陷，大駕蒙塵，遂無勤王之意，包

藏禍心，欲便徼幸。帝知之，以王鐸代為都統，加侍中。駢失兵柄，

攘袂大詬，一旦離勢，威望頓盡，方且棄人間事，絕女色，屬意神仙

。鄱陽離儈呂用之會妖術，役鬼神，及狂人諸葛殷、張守一等相引而

進，多為謬悠長年飛化之說，羽衣鶴氅，詭辯風生，駢事之若神。造

迎仙樓，高八十尺，日同方士登眺，計鸞笙在云表而下，用之等叱吒

風雷，或望空揖拜，言睹仙過，駢輒隨之。用之曰：“玉皇欲補公真

官，吾謫限亦滿，必當陪幢節同歸上清耳。”其造怪不可勝紀。至以

用之、守一、殷等為將，分掌兵將，皆稱將軍，開府置官屬，禮與駢

均。卒至叛逆首亂，磔尸道途，死且不悟。裹駢以破氈，與子弟七人

，一坎而瘞，名書于唐史叛臣傳，亦何足道矣。有詩一卷，今傳。大

順中，謝蟠隱為之序。

    ○牛嶠

    嶠，字延峰，隴西人，宰相僧孺之后。博學有文，以歌詩著名。

乾符五年孫偓榜第四人進士，仕歷拾遺、補闕一尚書郎。王建鎮西川

，辟為判官。及偽蜀開國，拜給事中。卒。有集，本三十卷，自序云

：“竊慕李長吉所為歌詩，輒效之。”今傳于世。

    ○錢珝

    珝，吳興人，起之孫也。乾符六年鄭藹榜及第。昭宗時，仕為中

書舍人。工詩，有集傳于世。

    ○趙光遠

    光遠，丞相隱之猶子也。幼而聰悟。咸能、乾符中稱氣焰。善為

詩。溫庭筠、李商隱輩梯媒之。恃才不拘小節，皆金鞍駿馬。嘗將子

弟恣游狹邪，著《北里志》，頗述青樓紅粉之事，及有詩等傳于世。

光遠等千金之子，厭飫膏粱，仰蔭承榮，視若談笑，驕侈不期而至矣

。況年少多才，京邑繁盛，耳目所蕩，素少閑邪之慮者哉。故辭意多

裙裾妖艷之態，無足怪矣。有孫啟、崔玨同時恣心狂狎，相為唱和，

頗陷輕薄，無退讓之風。惟盧弼氣象稍嚴，不遷狐惑，如《邊庭四時

怨》等作，賞音大播，信不偶然。區區涼德，徒曰貴介，不暇錄尚多

云。

    ○周朴

    朴，字見素，長樂人，嵩山隱君也。工為詩，抒思尤艱。每有所

得，必極雕琢。時詩家稱為月鍛年煉，未及成篇，已播人口，取重當

時如此。貫休尤與往還，深為憐才。而朴本無奪名競利之心，特以道

尊德貴，美價益超耳。乾符中，為巢賊所得，以不屈，竟及于禍，遠

近聞之，莫不流涕。林嵩得其詩百余篇為二卷，僧棲浩序首，今傳于

世。周朴山林之瞿，槁衣糲食，以為黔婁、原憲不殄天物，庶足保身

而長年。今則血染縕袍，魂散茅宇，盜跖不仁，竟嚼虎口，天道福善

禍淫，果何如哉！古稱飾變詐為奸軌者，自足乎一世之間；守道循理

者，不免于飢寒之患，殺戮無辜，亂世之道。每讀至止，未嘗不廢書

撫髀欷歔也。

    ○羅隱

    隱，字昭諫，錢塘人也。少英敏，善屬文，詩筆尤俊拔，養浩然

之氣。乾符初舉進士，累不第。廣明中，遇亂歸鄉里，時錢尚父鎮東

南，節鉞崇重，隱欲依焉。進謁，投素作，卷首《過夏口》云：“一

個檷衡容不得，思量黃祖謾英雄。”鏐得之大喜遇，以書辟曰：“仲

宣遠托劉荊州，蓋因亂世；夫子樂為魯司寇，祇為故鄉。”隱曰：“

是不可去矣。”遂為掌書記。性簡傲，高談闊論，滿座風生。好諧謔

，感遇輒發。鏐愛其才，前后賜予無數，陪從不頃刻相背。表遷節度

判官、鹽鐵發運使。未几，奏授著作郎。鏐初授鎮，命沈崧草表謝，

盛言浙西富庶。隱曰：“今浙西焚蕩之余，朝臣方切賄賂，表奏，將

鷹犬我矣。”鏐請隱為之，有云：“天寒而麋鹿曾游，日暮而牛羊不

下。“又為賀昭宗改名表云：“左則姬昌之半字，右為虞舜之全文。

”作者稱賞。轉司勛郎中。自號“江東生”。魏博節度羅紹威慕其名

，推宗人之分，拜為叔父，時亦老矣，嘗表荐之。隱恃才忽睨，眾頗

憎忌。自以當得大用，而一第落落，傳食諸侯，因人成事，深怨唐室

。詩文凡以譏刺為主，雖荒祠木偶，莫能免者。且介僻寡合，不喜軍

旅。獻酬俎豆間，綽綽有余也。隱初貧來赴舉，過鐘陵，見營妓云英

有才思。后一紀，下第過之。英曰：“羅秀才尚未脫白“隱贈詩云：

“鐘陵醉別十余春，重見云英掌上身。我未成名英未嫁，可能俱是不

如人。”與顧云同謁淮南高駢，駢不禮。駢后為畢將軍所殺，隱有延

和閣之譏。又以詩投相國鄭畋，畋有女殊麗，喜詩詠，讀隱作至“張

華謾出如丹語，不及劉侯一紙書”。由是切慕之。精爽飛越，莫知所

從。隱忽來謁，女從帘后窺見迂寢之狀，不復念矣。隱精法書，喜筆

工萇鳳，謂曰：“筆，文章貨也。今助子取高價。”即以雁頭箋百幅

為贈，士大夫踵門問價，一致千金。率多借重如此。所著《讒書》《

讒本》、《淮海寓言》、《湘南應用集》、《甲乙集》、《外集》、

《啟事》等，并行于世。《易》戒毋以小善為無益而弗為，小惡為無

傷而弗去也。羅隱以褊急性成，動必嘲訕，率成謾作，頃刻相傳。以

其事業非不五鼎也，學術非不經史也，夫何齊東野人，猥巷小子，語

及譏誚，必以隱為稱首。凋喪淳才，揄揚穢德，白日能蔽于浮翳，美

玉曾玷于青蠅，雖亦未必盡然，是皆闕慎微之豫。阮嗣宗臧否不挂口

，欲免其身。如滑稽玩世東方朔之流，又不相類也。

    ○羅虯

    虯，詞藻富贍，與族人隱、鄴齊名，咸通間稱“三羅”，氣宇終

不逮。廣明庚子亂后，去從鄜州李孝恭為從事，虯狂宕無檢束，時雕

陰籍中有妓杜紅兒，善歌舞，姿色殊絕，嘗為副戎屬意。會副戎聘鄰

道，虯久慕之，至是請紅兒歌，贈以繒彩。孝恭以為副戎所貯，從事

則非禮，勿令受貺，虯不稱意，怒，拂衣起，詰旦，手刃殺之。孝恭

以虯激己坐之，頃會赦。虯追其冤，于是取古之美女有姿艷才德者，

作絕句一百首，以比紅兒，當時盛傳，此外不見有他作。體固凡庸，

無大可采。《序》曰：“紅兒美貌年少，機智慧悟，不與群妓等。余

知紅者，擇古灼然美色，優劣于章句間。”其卒章云：“花落塵中玉

墮泥，香魂應上窈娘堤。欲知此恨無窮處，長倩城烏夜夜啼。”情極

哀切。初以白刃相加，今曰“余知紅者”，虯實一狂夫也。且拘律之

道大爽，姑錄為笑談耳。

    ○崔魯或作櫓

    魯，廣時間舉進士。工為雜文，才麗而蕩。詩慕杜紫微風范，警

句絕多。如《梅花》云：“強半瘦因前夜雪，數枝愁向晚來天。”又

“初開已入雕梁畫，未落先愁玉笛吹。”《蓮花》云：“何人解把無

塵袖，盛取清香盡日憐。”《山鵲》云：“一番春雨吹巢冷，半朵山

花咽嘴香。”又《別題》云：“云生柱礎降龍地，露洗林巒放鶴天“

等，皆綺制精深，膾炙人口。頗嗜酒，無德，嘗醉辱陸肱郎中，旦日

慚甚，為詩謝曰：“醉時顛蹶醒時羞，□薛催人不自由。叵耐一雙窮

相眼，不堪花卉在前頭。”陸亦諒之。悠悠亂世，竟無所成。魯詩善

于狀景詠物，讀之如咽冰雪，心爽神怡，能遠聲病，氣象清楚，格調

且高，中間別有一種風情，佳作也。詩三百余篇，名《無機集》，今

傳。

    ○秦韜玉

    韜玉，字中明，京兆人。父為左軍軍將。韜玉少有詞藻，工歌吟

，恬和瀏亮。慕柏耆為人，然險而好進，諂事大閹田令孜，巧宦，未

期年，官至丞郎、判鹽鐵、保大軍節度判官。僖宗幸蜀，從駕。中和

二年，禮部侍郎歸仁紹放榜，特敕賜進士及第，令于二十四人內安排

，編入春榜，令孜引擢工部侍郎。韜玉歌詩，每作人必傳誦。《貴公

子行》云：“階前莎毯綠未卷，銀龜噴香挽不斷。亂花織錦柳捻線，

妝點池台畫屏展。主人功業傳國初，六親聯絡馳朝車。斗雞走狗家世

事，抱來皆佩黃金魚。卻笑書生把書卷，學得顏回忍飢面。”又瀟水

出道州九疑山中，湘水出桂林海陽山中，經靈渠，至零陵與瀟水合，

謂之“瀟湘”，為永州二水也。清泚一色，高秋八九月，才丈余，淺

碧見底。過衡陽，抵長沙，入洞庭。韜玉賦詩云：“女媧羅裙長百尺

，搭在湘江作山色。”又云：“嵐光楚岫和空碧，秋染湘江到底清。

”由是大知名，號為絕唱。今有《投知小錄》三卷，行于世。

    ○鄭谷

    谷，字守愚，袁州宜春人。父史，開成中為永州刺史。谷幼穎悟

絕倫，七歲能詩。司空侍郎圖與史同院，見而奇之，問曰：“予詩有

病否“曰：“大夫《曲江晚望》云：‘村南斜日閑回首，一對鴛鴦落

渡頭。’此意深矣。”圖拊谷背曰：“當為一代風騷主也。”光啟三

年，右丞柳玼下第進士，授京兆鄠縣尉，遷右拾遺、補闕。乾寧四年

，為都官郎中，詩家稱“鄭都官”。又嘗賦《鷓鴣》警絕，復稱“鄭

鷓鴣“云。未几，告歸，退隱仰山書堂，卒于北岩別墅。谷詩清婉明

白，不俚而切，為薛能、李頻所賞，與許棠、任濤、張蠙、李棲遠、

張喬、喻坦之、周繇、溫憲、李昌符唱答往還，號“芳林十哲”。谷

多結契山僧，曰：“蜀茶似僧，未必皆美，不能舍之。”齊已攜詩卷

來袁謁谷，《早梅》云：“前村深雪里，昨夜數枝開。”谷曰：“數

枝非早也，未若一枝佳。”已不覺投拜，曰：“我一字師也。”嘗從

僖宗登三峰，朝謁之暇，寓于云台道舍，編所作為《云台編》三卷。

歸編《宜陽集》三卷。及撰《國風正訣》一卷，分六門，摭詩聯，注

其比為君臣賢否、國家治亂之意。今并傳焉。

    ○齊己

    齊己，長沙人。姓胡氏，早失怙恃。七歲穎悟，為大溈山寺司牧

，往往抒思，取竹枝畫牛背為小詩。耆夙異之，遂共推挽入戒。風度

日改，聲價益隆。游江海名山，登岳陽，望洞庭，時秋高水落，君山

如黛，唯湘川一條而已。欲吟杳不可得，徘徊久之。來長安數載，遍

覽終南、條、華之勝。歸過豫章，時陳陶近仙去，已留題有云：“夜

過修竹寺，醉打老僧門。”至宜春，投詩鄭都官云：“自封修藥院，

別下著僧床。”谷曰：“善則善矣，一字未安。”經數日，來曰：“

別掃如何“谷嘉賞，結為詩友。曹松、方干皆己良契。性放逸，不滯

土木形骸，頗任琴樽之好。嘗撰《玄機分別要覽》一卷，摭古人詩聯

，以類分次，仍別諷、賦、比、興、雅、頌。又撰《詩格》一卷。又

與鄭谷、黃損等共定用韻為葫蘆、轆轤、進退等格，并其詩《白蓮集

》十卷，今傳。

    ○崔涂

    涂，字禮山，光啟四年鄭貽矩榜進士及第。工詩，深造理窟，端

能竦動人意，寫景狀懷，往往宣陶肺腑。亦窮年羈旅，壯歲上巴蜀，

老大游隴山。家寄江南，每多離怨之作。警策如“流年川暗度，往事

月空明。”《巫娥》云：“江山非舊主，云雨是前身。”如：“病知

新事少，老別故交難。”《孤雁》云：“渚云低暗度，關月冷相隨。

”《山寺》云：“夕陽高鳥過，疏雨一鐘殘。”又：“谷樹云埋老，

僧窗瀑照寒。”《鸚鵡州》云：“曹瞞尚不能容物，黃祖何因解愛才

。”《春夕》云：“胡蝶夢中家萬里，杜鵑枝上月三更。”《隴上》

云：“三聲戍角邊城暮，萬里鄉心塞草春。”《過峽》云：“五千里

外三年客，十二峰前一望秋“等聯，作者于此斂衽。意味俱遠，大名

不虛。有詩一卷，今傳。

    ○喻坦之

    坦之，睦州人。咸通中舉進士不第，久寓長安，囊罄，憶漁樵，

還居舊山。與李建州頻為友。頻以詩送歸云：“從容心自切，飲水勝

銜杯。共在山中住，相隨闕下來。修身空有道，取事各無媒。不信升

平代，終遺草澤才。”又“彼此無依倚，東西又別離。”蓋困于窮蹇

，情見于辭矣。同時嚴維、徐凝、章八元，枌榆相望，前后唱和亦多

。詩集今傳。

    ○任濤

    濤，筠川人也。章句之名早擅。乾符中，應數舉，每敗垂成。李

常侍騭廉察江西，素聞濤名，取其詩覽之，見云：“露摶沙鶴起，人

臥釣船流。”大加賞嘆曰：“任濤奇才也，何故不成名會當荐之。”

特與放鄉里雜役，仍令本貫優禮。時盲俗互有論列，騭判曰：“江西

境內，凡為詩得及濤者，即與放役，豈止一任濤而已哉。”未几，濤

逝云，有才無命，大可憐也。詩集今傳。

   ○溫憲

    憲，庭筠之子也。龍紀元年李瀚榜進士及第，去為山南節度府從

事。大著詩名。詞人李巨川草荐表，盛述憲先人之屈，辭略曰：“蛾

眉先妒，明妃為去國之人；猿臂自傷，李廣乃不侯之將。”上讀表惻

然稱美，時宰相亦有知者，曰：“父以竄死，今孽子宜稍振之，以厭

公議，庶几少雪忌才之恨。”上頷之。后遷至郎中，卒。有集文賦等

傳于世。

    ○李洞

    洞，字才江，雍州人，諸王之孫也。家貧，吟極苦，至廢寢食。

酷慕賈長江，遂銅寫島像，戴之巾中。常持數珠念賈島佛，一日千遍

。人有喜島詩者，洞必手錄島詩贈之，叮嚀再四，曰：“此無異佛經

，歸焚香拜之。”其仰慕一何如此之切也。然洞詩逼真于島，新奇或

過之。時人多誚僻澀，不貴其卓峭，唯吳融賞異。融以大才，八面受

敵，新律著稱，游刃頗攻騷雅。嘗以百篇示洞，洞曰：“大兄所示中

一聯‘暖漾魚遺子，晴游鹿引麑。’絕妙也。”融不怨所鄙，而善其

許。洞詩大略，如《終南山》云：“殘陽高照蜀，敗葉遠浮涇，屬竹

煙嵐凍，偷湫雨雹腥。”“遠平丹鳳闕，冷射五侯廳。”《贈司空圖

》云：“馬飢餐落葉，鶴病晒殘陽。”又曰：“卷箔清溪月，敲松紫

閣書。”《送僧》云：“越講迎騎象，蕃齋懺射雕。”《歸日本》云

：“島嶼分諸國，星河共一天。”《夜》云：“藥杵聲中搗殘夢，茶

鐺影里煮孤燈。”皆偉拔時流者。昭宗時，凡三上，不第。裴公第二

榜，帘前獻詩云：“公道此時如不得，昭陵慟器一生休。”果失意，

流落往來，寓蜀而卒。初，島任長江，乃東蜀，塚在其處，鄭谷哭洞

詩云：“得近長江死，想君勝在生。”言死生不相遠也。洞嘗集島警

句五十聯，及唐諸人警句五十聯為《詩句圖》，自為之序。及所為詩

一卷，并傳。

    ○吳融

    融，字子華，山陰人。初力學，富辭，調工捷。龍紀元年李瀚榜

及進士第。韋昭度討蜀，表掌書記。坐累去官，流浪荊南，依成汭。

久之，召為左補闕，以禮部郎中為翰林學士，拜中書舍人。天復元年

元旦，東內反正，既御樓，融最先至，上命于前座跪草十數詔，簡備

精當，曾不頃刻，皆中旨，大加賞激，進戶部侍郎。帝幸鳳翔，融不

及從，去客閿鄉，俄召為翰林承旨，卒。為詩靡麗有余，而雅重不足

。集四卷及制誥一卷，并行。

   ○韓偓

    偓，字致堯，京兆人。龍紀元年禮部侍郎趙崇下擢第。天復中，

王溥荐為翰林學士，遷中書舍人。從昭宗幸鳳翔，進兵部侍郎、翰林

承旨。嘗與崔胤定策誅劉季述。昭宗反正，論為功臣。帝疾宦人驕橫

，欲去之。偓畫策稱旨，帝前膝曰：“此一事終始以屬卿。”偓因荐

座主御史大夫趙崇，時稱能讓。李彥弼倨甚，因譖偓漏禁省語，帝怒

曰：“卿有官屬，日夕議事，奈何不欲我見韓學士耶“帝勵精政事，

偓處可機密，卒與上意合。欲相者三四，讓不敢當。偓喜侵侮有位，

朱全忠亦惡之，乃構禍貶濮州司馬。帝流涕曰：“我左右無人矣！”

天祐二年，復召為學士，偓不敢入朝，挈其族南依王審知而卒。偓自

號“玉山樵人”。工詩，有集一卷。又作《香奩集》一卷，詞多側艷

新巧，又作《金鑾密記》五卷，今并傳。

    ○唐備

    備，龍紀元年進士。工古詩，多極諷剌，頗干教化，非浮艷輕斐

之作。同時于瀆者，共一機軸，大為時流所許。備詩有“天若無雪霜

，青松不如草；地若無山川，何人重平道“又曰：“狂風拔倒樹，樹

倒根已露，上有數枝藤，青青猶未悟。”又：“一日天無風，四溟波

自息。人心風不吹，波浪高百尺。”又《別家》云：“兄弟惜分離，

揀日皆言惡。”于瀆《對花》云：“花開蝶滿枝，花謝蝶來稀，惟有

舊巢燕，主人貧亦舊“等詩，發為澆俗，至今人話間，必舉以為警戒

，足見之矣。余詩多傳。

    ○王駕

    駕，字大用，蒲中人，自號“守素先生”。大順元年楊贊禹榜登

第，授校書郎，仕至禮部員外郎。棄官嘉遁于別業，與鄭谷、司空圖

為詩友，才名藉甚。圖嘗與駕書評詩曰：“國初雅風特盛，沈、宋始

興之后，杰出江寧，宏思至李、杜極矣。右丞、蘇州，趣味澄敻，若

清流之貫遠。大歷十數公，抑又其次。元、白力勍而氣孱，乃都市豪

估耳。。劉夢得、楊巨源亦各有勝會。浪仙、無可、劉得仁輩，時得

佳致，亦足滌煩。厥后所聞，徒褊淺矣。河汾蟠郁之氣，宜繼有人。

今王生者寓居其間，沉漬益久，五言所得，長于思與境偕，乃詩家之

所尚者。則前所謂必推于其類，豈若神躍色揚而已哉。”駕得書，自

以譽不虛己。當時價重，乃如此也。今集六卷，行于世。

    ○戴思顏

    思顏，大順元年楊贊禹榜進士及第，與王駕同袍。有詩名，氣宇

盤礡，每有過人，遂得名家，豈泛然矣。有集今傳。

   ○杜荀鶴

    荀鶴，字彥之，牧之微子也。牧會昌末，自齊安移守秋浦時，妾

有妊，出嫁長林鄉正杜筠，生荀鶴。早得詩名，嘗謁梁王朱會忠，與

之坐，忽無云而雨，王以為天泣不祥，命作詩，稱意，王喜之。荀鶴

寒畯，連敗文場，甚苦，至是遣送名春官。大順二年裴贄侍郎下第八

人登科。正月十日放榜，正荀鶴生朝也。王希羽獻詩曰：“金榜曉懸

生世日，玉書潛記上升時。九華山色高千尺，未必高于第八枝。”荀

鶴居九華，號“九華山人”。張曙拾遺亦工詩，又同年，嘗醉謔曰：

“杜十五大榮，而得與曙同年。”荀鶴曰：“是公榮。天下只知有荀

鶴，若個知有張五十郎耶“各大笑而罷。宣州田頵甚重之，常致箋問

。梁王立，荐為翰林學士，遷主客員外郎。頗恃勢悔慢縉紳，為文多

主箴刺，眾怒欲殺之，未得。天祐元年卒。荀鶴苦吟，平生所志不遂

，晚始成名，況丁亂世，殊多懮惋思慮之語，于一觴一詠，變俗為雅

，極事物之情，足丘壑之趣，非易能及者也。與太常博士顧云初隱一

山，登第之明年，寧親相會，云撰集其詩三百余篇，為《唐風集》三

卷，且序以為：“壯語大言，則決起逸發，可以左攬工部袂，右拍翰

林肩，吞賈、喻八九于胸中，曾不芥蒂。或情發乎中，則極思冥搜，

神游希夷，形兀枯木，五聲勞于呼吸，萬象貧于抉剔，信詩家之雄杰

者矣。“荀鶴嗜酒，善彈琴，風情雅度，千載猶可想望也。


    卷十

    ○王煥

    煥，大順二年禮部侍郎裴贄下進士及第。俄自左史拜考功員外郎

，同年皆得美除，煥首唱感恩長句，上謝座主裴公，當時甚榮之。后

以禮部侍郎致仕，年九十，見《睢陽五老圖》。煥工詩，情極婉麗。

嘗為《惆悵詩》十三首，悉古佳人才子深懷感怨者，以崔氏鶯鶯、漢

武李夫人、陳樂昌主、綠珠、張麗華、王昭君，及蘇武、劉、阮輩事

成篇，哀傷媚嫵，如“謝家池館花籠月，蕭寺房廊竹颭風。夜半酒醒

憑檻立，所思多在別離中。”又“夢里分明入漢宮，覺來燈背錦屏空

。紫台月落關山曉，腸斷君王信畫工“等，皆絕唱，喧炙士林。在晚

唐諸人中，霄壤不侔矣。有集今傳。

    ○徐寅

    寅，莆田人也。大順三年蔣詠下進士及第。工詩，嘗賦《路傍草

》云：“楚甸秦川萬里平，誰教根向路傍生。輕蹄繡轂長相蹋，合是

榮時不得榮。”時人知其蹭蹬，后果須鬢交白，始得秘書省正字，竟

蓬轉客途，不知所終云。有《探龍集》五卷，謂登科射策，如探睡龍

之珠也。

    ○張喬

    喬，隱居九華山，池州人也。有高致，十年不窺園以苦學。詩句

清雅，迥少其倫。當時東南多才子，如許棠、喻坦之、劇燕、吳罕、

任濤、周繇、張蠙、鄭谷、李棲遠與喬，亦稱“十哲”，俱以韻律馳

聲。大順中，京兆府解試，李參軍頻時主文，試《月中桂》詩，喬云

：“根非生下土，葉不墜秋風。”遂擅場。其年頻以許棠久困場屋，

以為首荐。喬與喻坦之復受許下薛尚書之，欲表于朝，以他不果。竟

岨峿名途，徒得一進耳。有詩集二卷，傳世。

    ○鄭良士

    良士，字君夢。咸通中累舉進士不第。昭宗時，自表獻詩五百余

篇，敕授補闕而終。以布衣一旦俯拾青紫，易若反掌，浮俗莫不駭羨

，難其比也。今有《白岩集》十卷傳世。舊言詩，或窮人，或達人。

達者，良士是矣。亦命之所為，詩何能與過詩則不揣其本也。

    ○張鼎

    鼎，字台業，景福二年崔膠榜進士。工詩，集一卷，今行。同時

趙摶，有爽邁之度，工歌詩。韋靄，亦進而無遇，退而有守者。詩各

一卷。及謝蟠隱，云是靈運之遠孫，有清才，知天下之將亂，作《雜

感詩》一卷。張為，閩中人，離群拔類，工詩，存一卷，及著《唐詩

主客圖》等，并傳于世。

    ○韋莊

    莊，字瑞己，京兆杜陵人也。少孤貧，力學，才敏過人。莊應舉

時，正黃巢犯闕，兵火交作，遂著《秦婦吟》，有云：“內庫燒為錦

繡灰，天街蹈盡卻重回。”亂定，公卿多訝之，號為“奏婦吟秀才。

”乾寧元年蘇檢榜進士。釋褐校書郎。李詢宣諭西川，舉莊為判官。

后王建辟為掌書記。尋征起居郎，建表留之。及建開偽蜀，莊托在腹

心，首預謀畫，其郊廟之禮，冊書赦令，皆出莊手。以功臣授吏部侍

郎同平章事。莊早嘗寇亂，間關頓躓，攜家來越中，弟妹散居諸郡。

西江、湖南，所在曾游，舉目有山河之異，故于流離漂泛，寓目緣情

，子期懷舊之辭，王粲傷時之制，或離群軫虎，或反袂興悲，四愁九

怨之文，一詠一觴之作，俱能感動人也。莊自來成都，尋得杜少陵所

居浣花溪故址，雖蕪沒已久，而柱砥猶存，遂誅茅重作草堂而居焉。

性儉，秤薪而爨，數米而飲，達人鄙之。弟藹，撰莊詩為《浣花集》

六卷，及莊嘗選杜甫、王維等五十二人詩為《又玄集》，以續姚合之

《極玄》，今并傳世。

   ○王貞白

    貞白，字有道，信州永丰人也。乾寧二年登第。時榜下物議紛紛

，詔翰林學士陸扆于內殿覆試，中選，授校書郎，時登科后七年矣。

鄭谷以詩贈曰：“殿前新進士，闕下校書郎”。初，蘭溪僧貫休雅得

名，與貞白居去不遠而未會，嘗寄《御溝詩》，有云：“此波涵帝澤

，無處濯塵纓。”后會，語及此，休曰：“剩一字”。貞白拂袂而去

。休曰：“此公思敏，當即來。”休書字于掌心，逡巡，貞白還曰：

“‘此中涵帝澤’如何？”休以掌示之，無異所改，遂訂深契。后值

天王狩于岐，乃退居著書，不復干祿，當時大獲芳譽。性恬和，明《

易•象》。手編所為詩三百篇及賦、文等，為《靈溪集》七卷，傳于

世。卒葬家山。貞白學力精贍，篤志于詩，清潤典雅，呼吸間兩獲科

甲，自致于青云之上，文價可知矣。深惟存亡取舍之義，進而就祿，

退而保身，君子也。梁陶宏景棄官隱居三茅，國事必咨請，稱“山中

宰相，號貞白。今王公慕其為人而云爾。

   ○張蠙

    蠙，字象文，清河人也。乾寧二年，趙觀文榜進士及第。釋褐為

校書郎，調櫟陽尉，遷犀浦令。偽蜀王建開國，拜膳部員外郎，后為

金堂令。王衍與徐后游大慈寺，見壁間題：“牆頭細雨垂纖草，水面

回風聚落花。”愛賞久之，問誰作，左右以蠙對，因給箋，令以詩進

，蠙上二百篇，衍尤待重，將召掌制誥，宋光嗣以其輕傲駙馬宜疏之

，止賜白金千兩而已。蠙生而秀穎，幼能為詩，《登單于台》有“白

日地中出，黃河天上來“句，由是知名。初以家貧累下第，留滯長安

，賦詩云：“月里路從何處上，江邊身合几時歸十年九陌寒風夜，夢

掃蘆花絮客衣。”主司知為非濫成名。余詩皆佳，各有意度，過人遠

矣。詩集二卷，今傳。

    ○翁承贊

    承贊，字文堯，乾寧三年禮部侍郎獨孤損下第四人進士，又中宏

詞敕頭。承贊工詩，體貌甚偉，且詼諧，名動公侯。唐人應試，每在

八月，諺曰：“槐花黃，舉士忙。“承贊《詠槐花》云：“雨中妝點

望中黃，勾引蟬聲送夕陽。憶得當年隨計吏，馬蹄終日為君忙。”甚

為當時傳誦。嘗奉使來福州，見友僧亞齊，贈詩云：“蕭蕭風雨建陽

溪，溪畔維舟見亞齊。一軸新詩劍潭北，十年舊識華山西。吟魂昔向

江村老，空性元知世路迷。應笑乘軺青瑣客，此時無暇聽猿啼。”他

詩高妙稱是。仕王審知，終諫議大夫。有詩，以兵火散失，尚存百二

十余篇，為一卷，秘書郎孫郃為序云。

    ○王轂

    轂，字虛中，宜春人，自號臨沂子。以歌詩擅名，長于樂府。未

第時嘗為《玉樹曲》云：“璧月夜，瓊樹春，鶯舌泠泠詞調新。當時

狎客盡丰祿，直諫犯顏無一人。歌未闋，晉王劍上粘腥血。君臣猶在

醉鄉中，一面已無陳日月”。大播人口，適有同人為無賴輩毆，轂前

救之，曰：“莫無禮！我便是道‘君臣猶在醉鄉中’者。”無賴聞之

，慚謝而退。轂亦大節士，輕財重義，以鄉里所譽。頗不平久困，適

生離難間，辭多寄寓比興之作，無不知名。乾寧五年羊紹素榜進士，

歷國子博士，后以郎官致仕。有詩三卷。于是宦達，俱素餐尸位，賣

降恐后之徒，轂因撰前代忠臣臨老不變圖一卷，及《觀光集》一卷，

并傳。

    ○殷文圭

    文圭，字表儒，池州青陽人也。乾寧五年禮部侍郎裴贄下進士。

初未第時，道中嘗逢一老叟，目文圭久之，謂人曰：“向者布衣，綠

眉方口，神仙中人也。如學道，可以沖虛；不爾，垂大名于天下。”

未几，兵馬振動，大駕幸三峰，文圭攜梁王表荐及第。時楊令公行密

鎮淮陽，奄有宣、浙、揚、汴之間。榛梗既久，文圭辭親，間道至行

在。無何，隨榜為吏部侍郎裴樞宣慰判官、記室參軍。至大梁，以身

事叩梁王，王又上表荐之。文圭后飾非，遍投啟事公卿間，曰：“于

菟獵食，非求尸璧之珍；爰居避風，不望洪鐘之樂。”俄為多言者所

發，更由宋、汴馳過，梁王大怒，亟遣追捕，已不及矣。為詩有《登

龍集》、《冥搜集》、《筆耕詞》、《冰鏤錄》、《從軍稿》等集，

傳世。唐季，文體澆離，才調荒穢，稍稍作者，強名曰詩，南郭之竽

，苟存于從響，非復盛時之萬一也。如王周、劉兼、司馬札、蘇拯、

許琳、李咸用等數人，雖有集相傳，皆氣卑格下，負魚目唐突之慚，

竊碔砆韞襲之濫，所謂家有弊帚，享之千金，不自見之患也。文圭稍

入風度，間見奇崛，其殆庶几乎。

    ○李建勛

    建勛，字致堯，廣陵人，仕南唐為宰相，后罷，出鎮臨川。未几

，以司徒致仕，賜號“鐘山公”，年已八十，志尚散逸，多從仙侶參

究玄門。時宋齊丘有道氣，在洪州西山，建勛造謁致敬，欲授真果，

題詩贈云：“春來漲水涼如活，曉出西山勢似行。玉洞有人經劫在，

攜竿步步就長生。”歸高安別墅，一夕無病而逝。能文賦詩，琢煉頗

工，調既平妥，終少驚人之句也。有《鐘山集》二十卷行于世。

    ○褚載

    載，字厚子，家貧，客梁、宋間，困甚，以詩投襄陽節度使邢君

牙云：“西風昨夜墜紅蘭，一宿郵亭事萬般。無地可耕歸不得，有思

堪報死何難。流年怕老看將老，百計求安未得安。一卷新詩滿懷淚，

頻來門館訴飢寒。”君牙憐之，贈絹十匹，荐于鄭滑節度使，不行。

乾寧五年，禮部侍郎裴贄知貢舉，君牙之荐之，遂擢第。文德中，劉

子長出鎮浙西，行次江西，時陸威侍郎猶為郎吏，亦寓于此。載緘二

軸投謁，誤以子長之卷畫贄于威，威覽之，連見數字觸家諱，威矍然

，載錯愕，白以大誤。尋謝以長箋，略曰：“曹興之圖畫雖精，終慚

誤筆；殷浩之兢持太過，翻達空函。”威激賞而終不能引拔，后竟流

落而卒。集三卷，今傳。

    ○呂岩

    岩，字洞賓，京兆人，禮部侍郎呂渭之孫也。咸通初中第，兩調

縣令。更值巢賊，浩然發棲隱之志，攜家歸終南，自放跡江湖。先是

有鐘離權，字云房，不知何代何許人，以喪亂避地太白，間入此閣，

石壁上得金誥玉菉，深造希夷之旨。常髽髻，衣槲葉，隱見于世。岩

既篤志大道，游覽名山，至太華，遇云房，知為異人，拜以詩曰：“

先生去后應須老，乞與貧儒換骨丹。”云房許以法器，因為著《靈寶

畢法十二科》，悉究性命之旨。坐廬山中數十年，金丹始就。逢苦竹

真人，乃能驅役神鬼。時移世換，不復返也。與陳圖南音響相接，或

訪其室中。嘗白襴角帶，賣墨于市，得者皆成黃金。往往遨游洞庭、

瀟湘、湓浦間，自稱“回道士”，時傳已蟬蛻矣。有術佩劍，自笑曰

：“吾仙人，安用劍為所以斷嗔愛煩惱耳。“嘗題寺壁曰：“三千里

外無家客，七百年前云水身。”后書云：“唐室進士，今時神仙。足

躡紫霧，卻歸洞天。”又宿湖州沈東老家，白酒滿瓮，瓷意拍浮，臨

去，以石榴皮畫壁間云：“西鄰已富懮不足，東老雖貧樂有余。白酒

釀來因好客，黃金散盡為收書。”又嘗負局奩于布，為賈尚書淬古鏡

，歸忽不見，留詩云：“袖里青蛇凌白日，洞中仙果艷長春。須知物

外餐霞客，不是塵中磨鏡人。”又醉飲岳陽樓，俯鑒洞庭，時八月，

葉下水清，君山如黛螺，秋風浩蕩，遂按玉龍作一弄，清音遼亮，金

石可裂。久之，度古柳別去，留詩云：“朝游南浦暮蒼梧，袖里青蛇

膽氣粗。三入岳陽人不識，朗吟飛過洞庭湖。”后往來人間，乘虛上

下，竟莫能測。至今四百余年，所在留題，不可勝紀。凡遇之者，每

去后始覺，悔無及矣。蓋其變化無窮，吟詠不已，姑此紀其大概云。

    論曰：“晉嵇康論神仙非積學所能致，斯言信哉。原其本自天靈

，有異凡品，仙風道骨，迥凌云表。歷觀傳記所載，霧隱乎岩巔，霞

寓于塵外，崆峒、羨門以下，清流相望，由來尚矣。雖解化一事，似

或玄微，正非假房中黃白之小端，從而服食頤養，能盡其道者也。不

損上藥，愈益下田，熊經鳥伸，納新吐敵，無七情以奪魂魄，無百慮

以煎肺肝，庶几指識玄戶，引身長年，然后一躍，頓喬、松之逸馭也

。今夫指青山首駕，臥白云振衣，紛長往于斯世，遣高風于無窮，及

見其人，吾亦願從之游耳。韓湘控鶴于前，呂岩驂鸞于后，凡其題詠

篇什，鏗鏘振作，皆天成云漢，不假安排，自非咀嚼冰玉，呼吸煙霏

，孰能至此。寧好事者為之。多見其不知量也。吳筠、張志和、施肩

吾、劉商、陳陶、顧況等，高躅可數，皆頡頏于玄化中者歟。

    ○盧延讓

    延讓，字子善，范陽人也。有卓絕之才。光化三年裴格榜進士。

朗陵雷滿荐辟之，滿敗，歸偽蜀，授水部員外郎，累遷給事中，卒官

刑部侍郎。延讓師許下薛尚書為詩，詞意入僻，不競纖巧，且多健語

，下士大筆之。初，吳融為侍御史，出官峽中，時延讓布衣，薄游荊

渚，貧無卷軸，未遑贄謁。會融弟得延讓詩百余篇，融覽其警聯，如

《宿東林》云：“兩三條電欲為雨，七八個星猶在天。”《旅舍言懷

》云：“名紙毛生五門下，家僮骨立六街中。”《贈元上人》云：“

高僧解語牙無水，老鶴能飛骨有風。”《蜀道》云：“云間鬧鐸騾馱

去，雪里殘骸虎拽來。”又云：“樹上諏咨批頰鳥，窗間逼駁扣頭虫

“等，大驚曰：“此去人遠絕，自無蹈襲，非尋常耳。此子后必垂名

。余昔在翰林召對，上曾舉其‘臂鷹健卒橫氈帽，騎馬佳人卷畫衫’

一聯，雖淺近，然自成一體名家，今則信然矣。”遂厚禮遇，贈給甚

多。融雪中寄詩云：“永日應無食，終宵必有詩。”后奪科第。多融

之力也。今詩一卷，傳世。

   ○曹松

    松，字夢征，舒州人也。學賈島為詩，深入幽境，然無枯淡之癖

。尤長啟事，不減山公。早未達，嘗避亂來棲洪都西山。初在建州依

李頻，頻卒后，往來一無所遇。光化四年，禮部侍郎杜德祥下，與王

希羽、劉象、柯崇、鄭希顏同登第，年皆七十余矣，號為“五老榜”

。時值新平內難，朝廷以放進士為喜，特授校書郎而卒。松野性方直

，罕嘗俗事，故拙于進宦，構身林澤，寓情虛無，苦極于詩，然別有

一種風味，不淪乎怪也。集三卷，今傳。

    ○裴說

    說，工詩，得盛名。天祐三年禮部侍郎薛廷珪下狀元及第。初年

窘迫亂離，奔走道路，有詩曰“避亂一身多”，見者悲之。后仕為補

闕，終禮部員外郎。為詩足奇思，非意表琢煉不舉筆，有島、洞之風

也。弟諧，亦以詩名世。仕終桂嶺假官宰。今俱有集，相傳。

    ○貫休

    休，字德隱，婺州蘭溪人，俗姓姜氏。風騷之外，尤精筆札。荊

州成中令問以書法，休勃然曰：“此事須登壇可授，安得草草而言。

”中令銜之，乃遞人黔中，因為《病鶴》詩以見志云：“見說氣清邪

不入，不知爾病自何來“初，昭宗以武肅錢鏐平董昌功，拜鎮東軍節

度使，自稱吳越王。休時居靈隱，往投詩賀，中聯云：“滿堂花醉三

千客，一劍霜寒十四州。”武肅大喜，然僭侈之心始張，遣諭令改為

“四十州”，乃可相見。休性躁急，答曰：“州亦難添，詩亦難改。

余孤云野鶴，何天不可飛！”即日裹衣缽，拂袖而去。至蜀，以詩投

孟知祥云：“一瓶一缽垂垂老，萬水千山特特來。”知祥久慕，至是

非常尊禮之。及王建僭位，一日游龍華寺，召休坐，令口誦近詩，時

諸王貴戚皆侍，休意在箴戒，因讀《公子行》曰：錦衣鮮華手擎鶻，

閑行氣貌多陵忽。稼穡艱難總不知，五帝三皇是何物。”建小忉，然

敬事不少怠也。賜號“禪月大師”。后順寂，敕塔葬丈人山青城峰下

。有集三十卷，今傳。休一條直氣，海內無雙，意度高疏，學問叢脞

，天賦敏速之才，筆吐猛銳之氣，樂府古律，當時所宗。雖尚崛奇，

每得神助，余人走下風者多矣。昔謂龍象蹴蹋，非驢所堪，果僧中之

一豪也。后少其比者，前以方支道林不過矣。

    ○張瀛

    瀛，碧之子也。仕廣南劉氏，官至曹郎。嘗為詩贈琴棋僧云：“

我嘗聽師法一說，波上蓮花水中月。不垢不淨是色空，無法無空亦無

滅。我嘗對師禪一觀，浪溢鰲頭蟾魄滿。河沙世界盡空空，一寸寒灰

冷燈畔。我又聞師琴一撫，長松喚往秋山雨。弦中雅弄若鏗金，指下

寒泉流太古。我又看師棋一著，山頂坐沉紅日腳。阿誰稱是國手人，

羅浮道士賭卻鶴。輸卻藥葫蘆，斟下紅霞丹，束手不敢爭頭角。”同

列見之曰：“非其父不生是子。”瀛為詩尚氣而不怒號，語新意卓，

人所不思者，輒能道之。綽綽然見乃父風也。有詩集，今傳于世。

   ○沈彬

    彬，字子文，筠州高安人。自幼苦學，屬末歲離亂，隨計不捷，

南游湖湘，隱云陽山數年，歸鄉里。時南唐李昇鎮金陵，旁羅俊逸，

名儒宿老，必命郡縣起之。彬赴辟，知□欲取楊氏，因獻《畫山水詩

》云：“須知筆力安排定，不怕山河整頓難。”□覽之大喜，授秘書

郎。保大中，以尚書郎致仕歸，徙居宜春。初經版蕩，與韋莊、杜光

庭、貫休俱避難在蜀，多見酬酢。彬臨終，指葬處示家人窆，果掘得

一空塚，有漆燈青熒，壙頭立一銅版，篆文曰：“佳城今已開，雖開

不葬埋。漆燈終未滅，留待沈彬來。”遂窀穸于此。有詩集一卷。傳

世。彬第二子延瑞，性坦率，豪于觴詠，舉動異俗，盛夏附火，嚴冬

單衣，或遇崇山野水，古洞幽壇，竟日不返，時人異之，呼為“沈道

者”，士大夫多邀至門館。一日，邑宰戲問：“何日道成“廷瑞即留

詩曰：“何須問我道成時，紫府清都自有期。手握藥苗人不識，體涵

仙骨俗爭知。”宰驚謝。后浪游四方，或傳仙去也。

    ○唐求

    求，隱君也，成都人。值三靈改卜，絕念鼎鐘，放曠疏逸，出處

悠然，人多不識。方外物表，是所游心也。酷耽吟調，氣韻清新，每

動奇趣，工而不僻，皆達者之詞。所行覽不出二百里間，無秋豪世慮

之想。有所得，即將稿捻為丸，投大瓢中。或成聯片語，不拘短長，

數日后足成之。后臥病，投瓢于錦江，望而祝曰：“茲瓢倘不淪沒，

得之者始知吾苦心耳。”瓢泛至新渠，有識者見曰：“此唐山人詩瓢

也。”扁舟接之，得詩數十篇。求初未嘗示人，至是方競傳，今行于

世。后不知所終，江南處士楊夔，亦工詩文，名稱杰出如求，今章句

多傳。

   ○孫魴

    魴，唐末處士也，樂安人。與沈彬、李建勛同時，唱和亦多。魴

有《夜坐》詩，為世稱玩。建勛尤器待之，日與談宴，嘗匿魴于齋幕

中，待沈彬來，乃問曰：“魴《夜坐》詩如何“彬曰：“田舍翁火爐

頭之語，何足道哉！”魴從幕中出，誚彬曰：“何譏謗之甚“彬曰：

“‘畫多灰漸冷，坐久席成痕。’此非田舍翁爐上，誰有此況“一座

大筆。及《金山寺》詩云：“天多剩得月，地少不生塵。”當時謂騷

情風韻，不減張祜云。有詩五卷，今傳。

   ○李中

    中，字有中，九江人也。唐末，嘗第進士，為新涂、淦陽、吉水

三縣令，仕終水部郎中。孟賓于賞其工吟，絕似方干、賈島，時復過

之。如“暖風醫病草，甘雨洗荒村”，又“貧來賣書劍，病起憶江湖

”，又“閑花半落處，幽鳥未來時”，又“千里夢隨殘月斷，一聲蟬

送早秋來”，又“殘陽影里水東注，芳草煙中人獨行”，又“閑尋野

寺聽秋水，寄睡僧窗到夕陽”，又“香入肌膚花洞酒，冷浸魂夢石床

云”，又“西園雨過好花盡，南陌人稀芳草深“等句，驚人泣鬼之語

也。有《碧云集》，今傳。

    ○廖圖

    圖，字贊禹，虔州虔化人。文學博贍，為時輩所服。湖南馬氏辟

致幕下，奏授天策府學士。與同時劉昭禹、李宏皋、徐仲雅、蔡昆、

韋鼎、釋虛中，俱以文藻知名，賡唱迭和。齊己時寓渚宮，相去圖千

里，而每詩筒往來不絕，警策極多，必見高致。集二卷，今行于世。

時有荊南從事鄭淮，亦工詩，與僧尚顏多所酬贈，詩亦傳。

    ○孟賓于

    賓于，字國儀，連州人。聰敏特異，有鄉曲之譽。垂髫時，書所

作百篇，名《金鰲集》，獻之李若虛侍郎，若虛采獵佳句，記之尺書

，使賓于馳詣洛陽，致諸朝達，聲譽藹然，留寓久之。晉天福九年，

禮部侍郎符蒙知貢，賓于帘下投詩云：“那堪雨后更聞蟬，溪隔重湖

路七千。憶得故園楊柳岸，全家送上渡頭船。”蒙得詩，以為相見之

晚，遂擢第，時已敗六舉矣。與詩人李昉同年情厚。后，賓于來仕江

南李主，調淦陽令，因犯法抵罪當死，會昉拜翰林學士，聞在縲紲，

以詩寄之曰：“初攜書劍別湘潭，金榜名標第十三。昔日聲塵喧洛下

，邇來詩價滿江南。長為邑令情終屈，縱處曹郎志未甘。莫學馮唐便

休去，明君晚事未為慚。”后主偶見詩，遂釋之。遷水部郎中，又知

丰城縣。興國中致仕，居玉笥山，年七十余卒。自號“群玉峰叟”。

有集今傳。

    ○孟貫

    貫，閩中人。為性疏野，不以榮宦為意，喜篇章。周世宗幸廣陵

，貫時大有詩價，世宗亦聞之，因繕錄一卷獻上，首篇《書貽譚先生

》云：“不伐有巢樹，多移無主花。”世宗不悅曰：“朕伐叛吊民，

何得有巢、無主之說！”獻朕則可，他人則卿必不免。”不復終卷，

賜釋褐進士。虛名而已。不知其終。有詩集，今傳。孟子曰：“予之

不遇魯侯，天也。”至唐開元，孟浩然流落帝心，和璧墮地。孟郊之

出處梗概苦難，生平薄宦而死。今孟貫坐此詩窮，轉喉觸諱，非意相

干，竟爾埋沒，與前賢俱亦相似，命也。孟氏之不遇，一何多耶！

   ○江為

    為，考城人，宋江淹之裔，少帝時，出為建陽吳興令，因家為郡

人焉。為唐末嘗舉進士，輒不第。工于詩，有“天形圍澤國，秋色露

人家”，“月寒花露重，江晚水煙微“等句，膾炙人口。少游白鹿寺

，有句：“吟登蕭寺旃檀閣，醉倚王家玳瑁筵。“后主南遷見之曰：

“此人大是富貴家。”時劉洞、夏寶松就傳詩法，為益傲肆，自謂俯

拾青紫。乃詣金陵求舉，屢黜于有司。怏怏不能已，欲束書亡越，會

同謀者上變，按得其狀，伏罪。今建陽縣西靖安寺，即處士故居，后

留題者甚眾。有集一卷，今傳。

   ○熊皎

    皎，九華山人。唐清泰二年進士。劉景岩節度延安，辟為從事。

晉天福中，說景岩歸朝，以功擢右諫議，竟坐累黜為上津令。工古律

詩，語意俱妙。嘗賦《早梅》云：“一夜開欲盡，百花猶未知。”甚

傳賞士林，且知其心遇。今有《屠龍集》、《南金集》合五卷傳世，

學士陶谷序之。

    ○陳摶

    摶，字圖南，譙郡人。少有奇才經綸，《易•象》玄機，尤所精

究。高論駭俗，少食寡思。舉進士不第，時戈革滿地，遂隱名，辟谷

煉氣，撰《指玄篇》，同道風偃。僖宗召之，封“清虛處士”，居華

山云台觀。每閉門獨臥，或兼旬不起。周世宗召入禁中，試之，扃戶

月余始啟，摶方熟寐齁。覺即辭去，賦詩云：“十年蹤跡走紅塵，回

首青山入夢頻。紫陌縱榮爭及睡，朱門雖貴不如貧。愁聞劍戟扶危主

，悶聽笙歌聒醉人。攜取舊書歸舊隱，野花啼鳥一般春。”還山后，

因乘驢游華陰市，見郵傳甚急，問知宋祖登基，摶抵掌長笑曰：“天

下自此定矣。”至太宗征赴，戴華陽巾，草屨垂條，與萬乘分庭抗禮

，賜號“希夷先生”。時居云台四十年，僅及百歲。帝贈詩云：“曾

向前朝出白云，后來消息杳無聞。如今已肯隨征召，總把三峰乞與君

。”真宗復詔，不起，為謝表，略曰：“明時閑客，唐室書生。堯道

昌而優容許由，漢世盛而善從商皓。況性同猿鶴，心若土灰，敗荷制

服，脫籜裁冠，體有青毛，足無草屨，苟臨軒陛，貽笑聖朝。數行丹

詔，徒教彩鳳銜來；一片野心，已被白云留住。詠嘲風月之清，笑傲

煙霞之表，遂性所樂，得意何言。”后鑿石室于蓮華峰下，一旦坐其

中，羽化而去。有詩集，今傳。如洛陽潘閬逍遙、河南種放明逸、錢

塘林逋君復、鉅鹿魏野仲先、青州李之才挺之、天水穆修伯長，皆從

學先生，一流高士，俱有詩名。大節詳見之《宋史》云。












*** END OF THE PROJECT GUTENBERG EBOOK 唐才子傳 ***


    

