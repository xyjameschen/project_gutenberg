*** START OF THE PROJECT GUTENBERG EBOOK 明皇雜錄 ***




Produced by Yan Jyun Jhu




無標題文件

明皇雜錄/鄭處誨



卷上

開元中，房琯之宰盧氏也，邢真人和卜自泰山來，房琯虛心禮敬，因與攜手閒步
，不行數十里。至夏谷村遇一廢佛堂，松竹森映。和卜坐鬆下，以杖叩地，令侍
者掘，深數尺，得瓶，瓶中皆是婁師得與永公書。和卜笑謂曰：「省此乎？」房
遂灑然。方記其為僧時，永公即之前身也。和卜謂房曰：「君歿之時，必因食魚
鱠；既歿之後，當以梓木為棺，然不得歿於君私第，不處公館，不處玄壇佛寺，
不處親友之家。」其後譴於閬州，寄居州之紫極宮。臥疾數日，君忽具鱠邀房於
郡齋，房亦欣然命駕，食竟而歸，暴卒。州主命攢櫝於宮中，棺得梓木為之。

開元末，杭州有孫生者，善相人。因至睦州，郡守令遍相僚吏。時房琯為司戶，
崔渙自萬年縣尉貶桐廬丞，孫生曰：「二君位皆至台輔，然房神器大寶合在掌握
中，崔後合為杭州刺史，某雖不見，亦合蒙其恩惠。」既而房以宰輔齎冊書，自
蜀往靈武授肅宗。崔後果為杭州刺史。下車訪孫生，即已亡旬日矣。署其子為牙
將，以粟帛賑恤其家。

開元中，上急於為理，尤注意於宰輔，常欲用張嘉貞為相，而忘其名。夜令中人
持燭於省中，訪其直宿者為誰，使還奏中書侍郎韋抗，上即令召入寢殿。上曰：
「朕欲命一相，常記得風標為當時重臣，姓張而重名，今為北方侯伯，不欲訪左
右，旬日念之，終忘其名，卿試言之。」抗奏曰：「張齊丘今為朔方節度。」上
即令草詔，仍令宮人持燭，抗跪於御前，援筆而成，上甚稱其敏捷典麗，因促命
寫詔敕。抗歸宿省中，上不解衣以待旦，將降其詔書。夜漏未半，忽有中人復促
抗入見。上迎謂曰：「非張齊丘，乃太原節度張嘉貞。」別命草詔。上謂抗曰：
「維朕志先定，可以言命矣。適朕因閱近日大臣章疏，首舉一通，乃嘉貞表也，
因此灑然，方記得其名。此亦天啟。非人事也。」上嘉其得人，復歎用舍如有人
主張。

蘇頲聰悟過人，日誦數千言，雖記覽如神，而父瑰訓勵至嚴，常令衣青布襦伏於
牀下，出其頸受榎楚。及壯，而文學該博，冠於一時，性疏俊嗜酒。及玄宗既平
內難，將欲草制書，甚難其人，顧謂瑰曰：「誰可為詔試為思之。」瑰曰：「臣
不知其他，臣男頲甚敏捷，可備指使。然嗜酒，倖免沾醉，足以了其事。」

玄宗遽命召來。至時宿酲未解，粗備拜舞。嘗醉嘔殿下，命中人臥於御前，玄宗
親為舉衾以覆之。既醒，受簡筆立成，才藻縱橫，詞理典贍。玄宗大喜，撫其背
曰：「知子莫若父，有如此邪？」由是器重，已注意於大用矣。韋嗣立拜中書令
，瑰署官告，頲為之辭，薛稷書，時人謂之「三絕」。頲才能言，有京兆尹過瑰
，命頲詠「尹」字，乃曰：「丑雖有足，甲不全身，見君無口，知伊少人。」瑰
與東明觀道士周彥雲素相往來，周時欲為師建立碑碣，謂瑰曰：「成某志不過煩
相君諸子：五郎文，六郎書，七郎致石。」瑰大笑，口不言而心服其公。瑰子頲
第五，詵第六，冰第七，詵善八分書。

玄宗御勤政樓，大張樂，羅列百伎。時教坊有王大娘者，善戴百尺竿，竿上施木
山，狀瀛洲方丈，令小兒持絳節出入於其間，歌舞不輟。時劉晏以神童為秘書正
字，年方十歲，形狀獰劣，而聰悟過人。玄宗召於樓上簾下，貴妃置於膝上，為
施粉黛，與之巾櫛。玄宗問晏曰：「卿為正字，正得幾字？」晏曰：「天下字皆
正，唯朋字未正得。」貴妃復令詠王大娘戴竿，晏應聲曰：「樓前百戲競爭新，
唯有長竿妙入神，誰謂綺羅翻有力，猶自嫌輕更著人。」玄宗與貴妃及諸嬪御，
歡笑移時，聲聞於外，因命牙笏及黃文袍以賜之。

楊國忠之子暄，舉明經。禮部侍郎達奚珣考之，不及格，將黜落，懼國忠而未敢
定。時駕在華清宮，珣子撫為會昌尉，珣遽召使，以書報撫，令候國忠具言其狀
。撫既至國忠私第，五鼓初起，列火滿門，將欲趨朝，軒蓋如市。國忠方乘馬，
撫因趨入，謁於燭下，國忠謂其子必在選中，撫蓋微笑，意色甚歡。撫乃白曰：
「奉大人命，相君之子試不中，然不敢黜退。」國忠卻立，大呼曰：「我兒何慮
不富貴，豈藉一名，為鼠輩所賣耶？」不顧，乘馬而去。撫惶駭，遽奔告於珣曰
：「國忠恃勢倨貴，使人之慘舒，出於咄嗟，奈何與校其曲直！」因致暄於上第
。既而為戶部侍郎，珣才自禮部侍郎轉吏部侍郎，與同列。暄話於所親，尚歎己
之淹徊，而謂珣遷改疾速。

蕭穎士開元二十三年及第，恃才傲物，漫無與比，常自攜一壺，逐勝郊野。偶憩
於逆旅，獨酌獨吟。會有風雨暴至，有紫衣老人領一小童避雨於此。穎士見其散
冗，頗肆陵侮。逡巡風定雨霽，車馬卒至，老人上馬，呵殿而去。穎士倉忙覘之
，左右曰：「吏部王尚書，名丘。」初，穎士常造門，未之面，極驚愕。明日，
具長箋造門謝，丘命引至廡下，坐責之，且曰：「所恨與子非親屬，當庭訓之耳
。」頃曰：「子負文學之名，倨忽如此，止於一第乎？」穎士終揚州功曹。

潤州刺史韋詵，自以旅望清華，嘗求子婿，雖門地貴盛、聲名藉甚者，詵悉以為
不可。遇歲除，日閒無事，妻孥登城眺覽，見數人，方於園圃有所瘞。詵異之，
召吏指其所，使訪求焉。吏還白曰：「所見乃參軍裴寬所居也。」令與寬俱來，
詵話其由，寬曰：「某常自戒，義不以苞苴污其家。今日有人遺鹿，置之而去，
既不能自欺，因與家僮瘞於後園，以全其所守。不謂太守見之。」詵因降階曰：
「某有息女，願授吾子。」裴拜謝而去。歸謂其妻曰：「嘗求佳婿，今果得之。
妻問其誰，即向之城上所見瘞物者。明日，復召來，韋氏舉家視其簾下，寬衣碧
衫，疏瘦而長，入門，其家大噱，呼為鸛鵲，詵妻涕泣於帷下。既退，詵謂其妻
曰：「愛其女，當令作賢公侯之妻，奈何白如瓠者，人奴之材？」詵竟以女妻之
，而韋氏與寬偕老，其福壽貴盛，親族莫有比焉。故開元天寶推名家舊望，以寬
為稱首。

姚元崇與張說同為宰輔，頗懷疑阻，屢以事相侵，張銜之頗切。姚既病，誡諸子
曰：「張丞相與我不葉，釁隙甚深。然其人少懷奢侈，尤好服玩，吾身歿之後，
以吾嘗同寮，當來弔。汝其盛陳吾平生服玩寶帶重器，羅列於帳前，若不顧，汝
速計家事，舉族無類矣；目此，吾屬無所虞，便當錄其玩用，致於張公，仍以神
道碑為請。既獲其文，登時便寫進，仍先礱石以待之，便令鎸刻。張丞相見事遲
於我，數日之後必當悔，若卻徵碑文，以刊削為辭，當引使視其鎸刻，仍告以聞
上訖。」姚既歿，張果至，目其玩服三四，姚氏諸孤悉如教誡。不數日文成，敘
述該詳，時為極筆。其略曰：「八柱承天，高明之位，列四時成歲，亭毒之功存
。」後數日，果使使取文本，以為詞未周密，欲重為刪改。姚氏諸子乃引使者示
其碑，且告以奏御。使者復命，悔恨拊膺，曰：「死姚崇猶能算生張說，吾今日
方知才之不及也遠矣。」

李適之既貴且豪，常列鼎於前，以具膳羞。一旦庭中鼎躍出相鬥，家僮告適之，
乃往其所，酹酒自誓，而鬥亦不解，鼎耳及足皆落。明日，適之罷知政事，拜太
子少保，時人知其禍未止也。俄為李林甫所陷，貶宜春太守。適之男霅為衛尉少
卿，亦貶巴陵郡別駕。適之至州，不旬月而終，時人以林甫迫殺之。霅乃迎喪至
都，李林甫怒猶未已，令人誣告於河南府，杖殺之。適之好飲，退朝後即速賓朋
親戚，談話賦詩，曾不備於林甫。初，適之在相位日，曾賦詩曰：「朱門長不閉
，親友恣相過，今日過五十，不飲復如何？」及罷相，作詩曰：「避賢初罷相，
樂聖且銜杯，借問門前客，今朝幾個來？」及死非其罪，時人冤歎之。

李林甫宅亦屢有怪妖，其南北隅溝中，有火光大起，或有小兒持火出入，林甫惡
之，奏於其地立嘉猶觀。林甫將疾，晨起將朝，命取書囊，即常時所要事目也。
忽覺書囊頗重於常，侍者開視之，即有二鼠出焉。投於地，即變為狗，蒼色壯大
，雄目張牙，仰視林甫。命弓射之，殷然有聲，狗形即滅。林甫惡之，稱疾不朝
。其日遂病，不逾月而卒。

唐天後嘗朝諸皇孫，坐於殿上，觀其嬉戲，命取西國所貢玉環釧杯盤列於前後，
縱令爭取，以觀其志。莫不奔競，厚有所獲，獨玄宗端坐，略不為動。後大奇之
，撫其背曰：「此兒當為太平天子。」遂命取玉龍子以賜。玉龍子，太宗於晉陽
宮得之，文德皇后常置之衣箱中，及大帝載誕之三日後，以朱絡衣褓並玉龍子賜
焉。其後常藏之內府，雖其廣不數寸，而溫潤精巧，非人間所有。及玄宗即位，
每京師愆雨，必虔誠祈禱，將有霖注，逼而視之，若奮鱗鬣-元中，三輔大旱，
玄宗復祈禱，而涉旬無雨，帝密投南內之龍池，俄而雲物暴起，風雨隨作。及幸
西蜀，車馬次渭水，將渡，駐蹕於水濱，左右侍御或有臨流濯弄者，於沙中得之
。上聞驚喜，視之泫然流泣，曰：「此吾昔時所寶玉龍子也。」自後每夜中，光
彩輝燭一室。上既還京，為小黃門攘竊以遺李輔國，李輔國常置於櫃中。輔國將
敗，夜聞櫃中有聲，開視之，已亡其所。

王鉷之子准為衛尉少卿，出入宮中，以鬥雞侍帝左右。時李林甫方持權恃勢，林
甫子岫為將作監，亦人侍帷幄。岫常為準所侮，而不敢發一言。一旦，准盡率其
徒過駙馬王瑤私第，瑤望塵趨拜，准挾彈，命中於瑤巾冠之上，因折其玉簪，以
為笑樂。遂致酒張樂，永穆公主親御。七公主即帝之長女也，仁孝端淑，頗推於
戚里，帝特所鍾愛。准既去，或有謂瑤曰：「鼠輩雖恃其父勢，然長公主帝愛女
，君待之或闕，帝豈不介意耶？」瑤曰：「天子怒無所畏，但性命係七郎，安敢
不爾！」時人多呼准為七郎，其盛勢橫暴，人之所畏也如是。

王毛仲，本高麗人，玄宗在藩邸，與李宜得服勤左右，帝皆愛之。每侍宴，與姜
皎同榻坐於帝前。既而貴，倨恃舊，益為不法，帝常優容之。每遣中官問訊，毛
仲受命之後，稍不如意，必恣其凌辱，而後遣還。高力士、楊思勖忌之頗深，而
未嘗敢言於帝。毛仲妻李氏既誕育三日，帝命力士賜以酒食、金帛甚厚，仍命其
子為五品官。力士既還，帝曰：「毛仲喜否，復有何詞？」力士曰：「出其兒以
示臣，熟眄褓中曰：此兒豈不消三品官！」帝大怒曰：「往誅韋氏，此賊尚持兩
端，避事不入，我未嘗言之。今敢以赤子恨我邪！」由是恩義益衰。帝自先天在
位，後十五年至開府者惟四人：後父王仁皎、姚崇、宋璟、王毛仲而已。



卷下

張九齡在相位，有謇諤匪躬之誠。玄宗既在位年深，稍怠庶政，每見帝，無不極
言得失。李林甫時方同列，聞帝意，陰欲中之。時欲加朔方節度使牛仙客實封，
九齡因稱其不可，甚不葉帝旨。他日，林甫請見，屢陳九齡頗懷誹謗。於時方秋
，帝命高力士持白羽扇以賜，將寄意焉。九齡惶恐，因作賦以獻，又為《歸燕詩
》以貽林甫。其詩曰：「海燕何微眇，乘春亦蹇來。豈知泥滓賤，只見玉堂開。
繡戶時雙入，華軒日幾回。無心與物競，鷹隼莫相猜。」林甫覽之，知其必退，
恚怒稍解。九齡洎裴耀卿罷免之日，自中書至月華門，將就班列，二人鞠躬卑遜
，林甫處其中，抑揚自得，觀者竊謂「一雕挾兩兔」。俄而詔張、裴為左右僕射
，罷知政事。林甫視其詔，大怒曰：「猶為左右丞相邪？」二人趨就本班，林甫
目送之。公卿以下視之，不覺股栗。

玄宗宴於勤政樓下，巷無居人。宴罷，帝猶垂簾以觀。兵部侍郎盧絢謂帝已歸宮
掖，垂鞭案轡，橫縱樓下。絢負文雅之稱，而復風標清粹，帝一見不覺目送之，
問左右曰：「誰？」近臣具以絢名氏對之，帝亟稱其蘊藉。是時林甫方持權忌能
，帝左右寵幸，未嘗不厚以金帛為賄，由是帝之動靜，林甫無不知之。翌日，林
甫召絢之子弟謂曰：「賢尊以素望清崇，今南方藉才，聖上有交廣之寄，可乎若
憚遐方，即當請老；不然，以賓詹仍分務東洛，亦優賢之命也。子歸而具道建議
可否。」於是絢以賓詹為請。林甫恐乖眾望，出為華州刺史，不旬月，誣其有疾
，為郡不理，授太子詹事，員外安置。

唐玄宗在東洛，大酺於五鳳樓下，命三百里內縣令、刺史率其聲樂來赴闕者，或
謂令較其勝負而賞罰焉。時河內郡守令樂工數百人於車上，皆衣以錦繡，伏廂之
牛，蒙以虎皮，及為犀象形狀，觀者駭日。時元魯山遣樂工數十人，聯袂歌《於
蒍》。《於蒍》，魯山之文也。玄宗聞而異之，徵其詞，乃歎曰：「賢人之言也
。」其後上謂宰臣曰：「河內之人，其在塗炭乎？」促命徵還，而授以散秩。每
賜宴設酺會，則上御勤政樓。金吾及四軍兵士未明陳仗，盛列旗幟，皆帔黃金甲
，衣短後繡袍。太常陳樂，衛尉張幕後，諸蕃酋長就食。府縣教坊，大陳山車旱
船，尋橦走索，丸劍角抵，戲馬鬥雞。又令宮女數百，飾以珠翠，衣以錦繡，自
帷中出，擊雷鼓為《破陣樂》、《太平樂》、《上元樂》。又引大象、犀牛入場
，或拜舞，動中音律。每正月望夜，又御勤政樓，觀作樂。貴臣戚里，官設看樓
。夜闌，即遣宮女於樓前歌舞以娛之。

唐開元中，樂工李龜年、彭年、鶴年兄弟三人，皆有才學盛名。彭年善舞，鶴年
、龜年能歌，尤妙制《渭川》，特承顧遇。於東都大起第宅，僭侈之制，逾於公
侯。宅在東都通遠裡，中堂制度甲於都下。其後龜年流落江南，每遇良辰勝賞，
為人歌數闋，座中聞之，莫不掩泣罷酒。則杜甫嘗贈詩所謂：「岐王宅裡尋常見
，崔九堂前幾度聞。正值江南好風景，落花時節人逢君。」崔九堂，殿中監滌，
中書令湜之弟也。

唐開元中，關輔大旱，京師闕雨尤甚，亟命大臣遍禱於山澤間，而無感應。上於
龍池新創一殿，因召少府監馮紹正，令於四壁各畫一龍。紹正乃先於四壁畫素龍
，奇狀蜿蜒，如欲振躍。繪事未半，若風雲隨筆而生。上及從官於壁下觀之，鱗
甲皆濕，設色未終，有白氣若簾廡間出，入於池中，波濤洶湧，雷電隨起，侍御
數百人皆見。白龍自波際乘雲氣而上，俄頃陰雨四布，風雨暴作，不終日而甘霖
遍於畿內。

安祿山之陷兩京，王維、鄭虔、張均皆處於賊庭。洎克復，俱囚於楊國忠舊宅。
崔相國圓因召於私第令畫，各畫數壁。當時皆以圓勳貴莫二，望其救解，故運思
精深，頗極能事，故皆獲寬典，至於貶降，必獲善地。

張說之謫岳州也，常鬱鬱不樂。時宰以說機辨才略，互相排擯。蘇頲方當大用，
而張說與瑰相善。張因為《五君詠》，致書，封其詩以遺頲，戒其使曰：「候忌
日近暮送之。」使者既至，因忌日，齎書至頲門下。會積陰累旬，近暮，弔客至
，多說先公寮舊，頲因覽詩，嗚咽流涕，悲不自勝。翌日，乃上封，大陳說忠貞
謇諤，嘗勤勞王室，亦人望所屬，不宜淪滯於遐方。上乃降璽書勞問，俄而遷荊
州長史。由是陸象先、韋嗣立、張廷珪、賈曾皆以譴逐歲久，因加甄收。頲常以
說父之執友，事之甚謹；而說重其才器，深加敬慕焉。

玄宗幸華清宮，新廣湯池，製作宏麗。安祿山於范陽以白玉石為魚龍鳧雁，仍為
石樑及石蓮花以獻，雕鎸巧妙，殆非人功。上大悅，命陳於湯中，又以石樑橫亙
湯上，而蓮花才出於水際。上因幸華清宮，至其所，解衣將入，而魚龍鳧雁皆若
奮鱗舉翼，狀欲飛動。上甚恐，遽命撤去，其蓮花至今猶存。又嘗於宮中置長湯
屋數十間，環回甃以文石，為銀鏤漆船及白香木船置於其中，至於楫櫓，皆飾以
珠玉。又於湯中壘瑟瑟及丁香為山，以狀瀛洲方丈。上將幸華清宮，貴妃姊妹競
車服，為一犢車，飾以金翠，間以珠玉，一車之費，不下數十萬貫。既而重甚，
牛不能引，因復上聞，請各乘馬。於是競購名馬，以黃金為銜籠，組繡為障泥，
共會於國忠宅，將同入禁中，炳炳照灼，觀者如堵。自國忠宅至於城東南隅，僕
御車馬，紛紜其間。國忠方與客坐於門下，指而謂客曰：「某家起於細微，因緣
椒房之親，以至於是。吾今未知稅駕之所，念終不能致令名，要當取樂於富貴耳
。」由是驕奢僭侈之態紛然，而昧處滿持盈之道矣。太平公主玉葉冠，虢國夫人
夜光枕，楊國忠鎖子帳，皆稀代之寶，不能計其直。

楊貴妃姊號虢國夫人，恩寵一時，大治宅第。棟宇之華盛，舉無與比。所居韋嗣
立舊宅，韋氏諸子方午偃息於堂廡間，忽見婦人衣黃羅帔衫，降自步輦，有侍婢
數十人，笑語自若，謂韋氏諸子曰：「聞此宅欲貨，其價幾何？」韋氏降階曰：
「先人舊廬，所未忍舍。」語未畢，有工數百人，登東西廂，撤其瓦木。韋氏諸
子乃率家童，挈其琴書，委於路中，而授韋氏隙地十數畝，其宅一無所酬。虢國
中堂既成，召匠圬鏝，授二百萬償其值，而復以金盞瑟瑟三斗為賞。後復歸韋氏
。曾有暴風拔樹，委其堂上。已而視之，略無所傷。既撤瓦以觀之，皆承以木瓦
，其製作精緻，皆此類也。虢國每入禁中，常乘驄馬，使小黃門御，紫驄之駿健
，黃門之端秀，皆冠絕一時。

張果者，隱於恒州條山。常往來汾晉間，時人傳有長年秘術，耆老云為兒童時見
之，自言數百歲矣。唐太宗、高宗屢徵之不起，則天召之出山，佯死於妒女廟前
。時方盛熱，須臾臭爛生蟲。聞於則天，信其死矣。後有人於恒州山中復見之。
果乘一白驢，日行數萬里，休則重疊之，其厚如紙，置於巾箱中；乘則以水噀之
，還成驢矣-元二十三年，玄宗遣通事舍人裴晤馳驛於恒州迎之。果對晤氣絕而
死。晤乃焚香啟請，宣天子求道之意，俄頃漸蘇。晤不敢逼，馳還奏之。乃命中
書舍人徐嶠齎璽書迎之，果隨嶠到東都，於集賢院安置，肩輿入宮，備加禮敬。
玄宗因從容謂曰：「先生得道者，何齒發之衰耶？」果曰：「衰朽之歲，無道術
可憑，故使之然，良足恥也。今若盡除，不猶愈乎？」因於御前拔去鬢髮，擊落
牙齒，流血溢口。玄宗甚驚，謂曰：「先生休舍，少選晤語。」俄頃召之，青鬢
皓齒，愈於壯年。一日，秘書監王迥質、太常少卿蕭華，嘗同造焉。時玄宗欲令
尚主，果未之知也，忽笑謂二人曰：「娶婦得公主，甚可畏也。」迥質與華相視
，未諭其言。俄頃有中使至，謂果曰：「上以玉真公主早歲好道，欲降於先生。
」果大笑，竟不承詔，二人方悟向來之言。是時公卿多往候謁，或問以方外之事
，皆詭對之。每云「餘是堯時丙子年人」，時莫能測也。又云堯時為侍中，善於
胎息，累日不食，食時但進美酒及三黃丸。玄宗留之內殿，賜之酒，辭以山臣飲
不過二升，有一弟子，飲可一斗。玄宗聞之喜，令召之。俄一小道士自殿簷飛下
，年可十六七，美姿容，旨趣雅淡，謁見上，言詞清爽，禮貌臻備。玄宗命坐，
果曰：「弟子當侍立於側，未宜賜坐。」玄宗目之愈喜，遂賜之酒，飲及一斗不
辭。果辭曰：「不可更賜，過度必有所失，致龍顏一笑耳。」玄宗又逼賜之，酒
忽從頂湧出，冠子落地，化為一榼。玄宗及嬪御皆驚笑，視之，已失道士矣。

但見一金榼在地，覆之，榼盛一斗，驗之，乃集賢院中榼也。累試仙術，不可窮
紀。有師夜光者，善視鬼，玄宗常召果坐於前，而敕夜光視之。夜光至御前，奏
曰：「不知張果安在乎願視察也。」而果在御前久矣，夜光卒不能見。又有邢和
卜者，嘗精於算術，每視人則布籌於前，未幾已能詳其名氏、窮通、善惡、矢壽
，前後所算計千數，未嘗不析其詳細，玄宗奇之久矣。及命算果，則運籌移時，
意竭神沮，終不能定其甲子。玄宗謂中貴人高力士曰：「我聞神仙之人，寒燠不
能瘵其體，外物不能浼其中。今張果，善算者莫能究其年，視鬼者莫得見其狀，
神仙倏忽，豈非真者耶然嘗聞同堇斟飲之者必死，若非仙人，必敗其質，可試以
飲也。」會天大雪，寒甚，玄宗命進堇斟賜果，果遂舉飲，盡三卮，醺然有醉色
，顧謂左右曰：「此酒非佳味也。」即偃而寢，食頃方寤。忽覽鏡視其齒，皆斑
然焦黑，遽命侍童，取鐵如意擊其齒盡，隨收於衣帶中，徐解衣出藥一帖，色微
紅，光瑩，果以傅諸齒穴中。已而又寢，久之忽寤，再引鏡自視，其齒已生矣。
其堅然光白，愈於前也。玄宗方信其靈異，謂力士曰：「得非真神仙乎？」遂下
詔曰：「恒州張果先生，遊方之外者也。跡先高尚，心入幽冥；久混光塵，應召
赴闕。莫知甲子之數，且謂羲皇上人。問以道樞，盡會其極。今則將行朝禮，爰
申寵命。可授銀青光祿大夫，賜號通玄先生。」未幾，玄宗狩於咸陽，獲一大鹿
，稍異常者。庖人方饌，果見之曰：「此仙鹿也，已滿千歲。昔漢武元狩五年，
臣曾侍從畋於上林，時生獲此鹿，既而放之。」玄宗曰：「鹿多矣，時遷代變，
豈不為獵者所獲乎？」果曰：「武帝舍鹿之時，以銅牌志於左角下。」遂命驗之
，果獲銅牌二寸許，但文字凋暗耳。玄宗又謂果曰：「元狩是何甲子，至此凡幾
年矣？」果曰：「是歲癸亥，武帝始開昆明池，今甲戌歲，八百五十二年矣。」
玄宗命太史氏校其長歷，略無差焉，玄宗又奇之。是時又有道士葉法善，亦多術
，玄宗問曰：「果何人耶？」答曰：「臣知之，然臣言訖即死，故不敢言。若陛
下免冠跣足救臣，即得活。」玄宗許之。法善曰：「此混沌初分白蝙蝠精。」言
訖，七竅流血，僵仆於地。玄宗遽詣果所，免冠跣足，自稱其罪。果徐曰：「此
兒多口過，不譴之，恐敗天地間事耳。」玄宗復哀請，久之，果以水噀其面，法
善即時復生。其後累陳老病，乞歸恒州，詔給驛送到恒州。天寶初，玄宗又遣徵
召，果聞之，忽卒，弟子葬之。後發棺視之，空棺而已。

李遐周者，頗有道術，唐開元中，嘗召入禁中，後求出，住玄都觀。唐宰相李林
甫嘗往謁之，遐周謂曰：「若公存則家泰，歿則家亡。」林甫拜泣，求其救解，
笑而不答，曰：「戲之耳。」天寶末，祿山豪橫跋扈，遠近憂之，而上意未寤。
一旦遐周隱去，不知所之，但於其所居壁上題詩數章，言祿山僭竊及幸蜀之事，
時人莫曉，後方驗之。其末篇曰：「燕市人皆去，函關馬不歸。若逢山下鬼，環
上係羅衣。」「燕市人皆去」，祿山悉幽薊之眾而起也；「函關馬不歸」者，哥
舒翰潼關之敗，匹馬不還也；「若逢山下鬼」者，馬嵬蜀中驛名也；「環上係羅
衣」者，貴妃小字玉環，馬嵬時，高力士以囉巾縊之也。其所先見，皆此類矣。

開元中，朝廷選用群官，必推精當，文物既盛，英賢出入，皆薄居外任，雖雄藩
大府，由中朝冗員而授，時以為左遷。班景倩自揚州採訪使入為大理少卿，路由
大梁，倪若水為郡守，西郊盛設祖席。宴罷，景倩登舟，若水望其行塵，謂掾吏
曰：「班公是行，何異登仙乎為之騶殿，良所甘心。」默然良久，方整回駕。既
而為詩投相府，以道其誠，其詞為當時所稱賞。

玄宗嘗器重蘇頲，欲倚以為相，禮遇顧問，與群臣特異。欲命相前一日，上秘密
不欲令左右知，迨夜將艾，乃令草詔，訪於侍臣曰：「外廷直宿誰？」遂命秉燭
召來，至則中書舍人蕭嵩。上即以頲姓名授嵩，令草制書。既成，其詞曰「國之
瑰寶」。上尋讀三四，謂嵩曰：「頲，瑰之子，朕不欲斥其父名，卿為刊削之。
」上仍命撤帳中屏風與嵩，嵩慚懼流汗，筆不能下者久之。上以嵩抒思移時，必
當精密，不覺前席以觀。唯改曰：「國之珍寶」，他無更易。嵩既退，上擲其草
於地曰：「虛有其表耳。」左右失笑。上聞，遽起掩其口曰：「嵩雖才藝非長，
人臣之貴，亦無與比，前言戲耳。」其默識神覽，皆此類也。

玄宗命宇文融為括田使，融方恣睢，稍不附己者必加誣譖，密奏以為盧從願廣置
田園，有地數百頃。帝素器重，亦倚為相者數矣，而又族望宦婚，鼎盛於一時，
故帝亦重言其罪，但目從願為多田翁。從願少家相州，應明經，常從五舉，制策
三等，授夏縣尉。自前明經至吏部侍郎才十年，自吏部員外至侍郎只七個月。



遺補

高力士既譴於巫州，山谷多薺而人不食，力士感之，因為詩寄意：「兩京作斤賣
，五溪無人彩。夷夏雖有殊，氣味終不改。」其後會赦歸，至武溪，道遇開元中
羽林軍士，坐事謫嶺南，停車訪舊，方知上皇已厭世。力士北望號泣，嘔血而死
。

天寶末，群賊陷兩京，大掠文武朝臣及黃門宮嬪、樂工、騎士，每獲數百人，以
兵仗嚴衛，送於洛陽。至有逃於山谷者，而卒能羅捕追脅，授以冠帶。祿山尤致
意樂工，求訪頗切，於旬日獲梨園弟子數百人。群賊因相與大會於凝碧池，宴偽
官數十人，大陳御庫珍寶，羅列於前後。樂既作，梨園舊人不覺歔欷，相對泣下
，群逆皆露刃持滿以脅之，而悲不能已。有樂工雷海清者，投樂器於地，西向慟
哭。逆黨乃縛海清於戲馬殿，支解以示眾，聞之者莫不傷痛。王維時為賊拘於菩
提寺中，聞之賦詩曰：「萬戶傷心生野煙，百官何日更朝天。秋槐落葉空宮裡，
凝碧池頭奏管弦。」

唐天寶中，有孫甑生者，深於道術。玄宗召至京師。甑生善輳石纍卵，折草為人
馬，乘之東西馳走。太真妃特樂其術，數召入宮試之。及祿山之亂，不知所之。

唐開元中，有僧義福者，上黨人也。梵行精修相好端潔，縉紳士庶，翕然歸依。
嘗從駕往東都，所歷郡縣，人皆傾向，擅施巨萬，皆委之而去。忽一旦召其學徒
，告己將終。兵部侍郎張均、中書侍郎嚴挺之、刑部侍郎房琯、禮部侍郎韋陟，
常所禮謁，是日亦同造焉。義福乃升座，為門徒演法，乃曰：「吾沒於是日，當
以訣別耳。」久之，張謂房曰：「某宿歲餌金丹，爾來未嘗臨喪。」言訖，張遂
潛去。義福忽謂房曰：「某與張公游有數年矣，張有非常之咎，名節皆虧。向來
若終法會，足以免難，惜哉！」乃攜房之手曰：「必為中興名臣，公其勉之。」
言訖而終。及祿山之亂，張均陷賊庭，授偽署；房琯贊兩朝，竟立大節。

僧一行，姓張氏，鉅鹿人，本名遂。唐玄宗既召見，謂曰：「卿何能？」對曰：
「唯善記覽。」玄宗因詔掖庭，取宮人籍以示之，周覽既畢，覆其本，記念精熟
，如素所習讀，數幅之後，玄宗不覺降御榻，為之作禮，呼為「聖人」。先是，
一行既從釋氏，師事普寂於嵩山。師嘗設食於寺，大會群僧及沙門，居數百里者
皆如期而至，且聚千餘人。時有盧鴻者，道高學富，隱於嵩山，因請鴻為文，贊
歎其會。至日，鴻持其文至寺，其師授之，致於几案上。鍾梵既作，鴻請普寂曰
：「某為文數千言，況其字僻而言怪，盍於群僧中選其聰悟者，鴻當親為傳授。
」乃令召一行。既至，伸紙微笑，止於一覽，復致於幾上。鴻輕其疏脫而竊怪之
。俄而群僧會於堂，一行攘袂而進，抗音興裁，一無遺忘。鴻驚愕久之，謂寂曰
：「非君所能教導也，當縱其遊學。」一行因窮《大衍》。自此訪求師資，不遠
千里。嘗至天台國清寺，見一院，古鬆數十步，門有流水。一行立於門屏間，聞
院中僧於庭布算，其聲簌簌。既而謂其徒曰：「今日當有弟子求吾算法，已合到
門，豈無人導達耶即除一算。」又謂曰：「門前水合卻西流，弟子當至。」一行
承言而入，稽首請法，盡授其術焉。而門水舊東流，忽改為西流矣。邢和璞卜嘗
謂尹愔曰：「一行其聖人乎漢之洛下閎造《大衍曆》，雲後八百歲當差一日，則
有聖人定之。今年期畢矣，而一行造《大衍曆》，正在差謬，則洛下閎之言信矣
。」一行又嘗詣道士尹崇，借楊雄《太玄經》，數日復詣崇還其書。崇曰：「此
書意旨深遠，吾尋之積年，尚不能曉。吾子試更研求，何遽見還也？」一行曰：
「究其義矣。」因出所撰《大衍玄圖》及《義訣》一卷以示崇，崇大嗟伏，謂人
曰：「此後生顏子也。」初，一行幼時家貧，鄰有王姥者，家甚殷富，奇一行，
不惜金帛，常前後濟之，約數十萬，一行常思報之。至開元中，一行承玄宗敬遇
，言無不可。未幾，會王姥兒犯殺人，獄未具，姥詣一行求救。一行曰：「姥要
金帛，當十倍酬也。君上執法，難以情求，如何？」王姥戟手大罵曰：「何用識
此僧！」一行從而謝之，終不顧。一行心計渾天，寺中工役數百，乃命空其室，
內徒一大甕於中央，密選常住奴二人，授以布囊，謂曰：「某坊某角有廢園，汝
向中潛伺。從午至昏，當有物入來，其數七者，可盡掩之。失一則杖汝。」如言
而往，至酉後，果有群豕至，悉獲而歸。一行大喜，令置甕中，覆以木蓋，封以
六一泥，朱題梵字數十，其徒莫測。詰朝，中使叩門急，召至便殿，玄宗迎問曰
：「太史奏昨夜北斗不見，是何祥也師有以禳之乎？」一行曰：「後魏時失熒惑
，至今帝車不見，古所無者，天將大警於陛下也。夫匹夫匹婦不得其所，則殞霜
赤旱。盛德所感，乃能退舍。感之切者，其在葬枯出係乎！釋門以嗔心壞一切喜
，慈心降一切魔。如臣曲見，莫若大赦天下。」玄宗從之。又其夕，太史奏北斗
一星見，凡七日而復。至開元末，裴寬為河南尹，深信釋氏，師事普寂禪師，日
夕造焉。居一日，寬詣寂，寂云：「方有少事，未暇款語，且請遲回休憩也。」
寬乃屏息，止於空室，見寂潔滌正堂，焚香端坐。坐未久，忽聞叩門，連云：「
太師一行和尚至矣。」一行入，詣寂作禮。禮訖，附耳密語，其貌絕恭。寂但頷
云：「無不可者。」一行語訖，降階入南室，自闔其戶。寂乃徐命弟子云：「遣
鍾，一行和尚滅度矣。」左右疾走視之，一如其言。滅度後，寬乃服衰絰葬之，
自徒步出城送之。

唐玄宗既用牛仙客為相，頗憂時議不葉，因訪於高力士：「用仙客相，外議以為
如何？」力士曰：「仙客出於胥吏，非宰相器。」上大怒曰：「即當康。」蓋上
一時恚怒之詞，舉其極不可者。或有竊報，以為上之於恩渥頗深，行當為相矣。
聞之，以為信然。翌日，盛服趨朝，既就列，延頸北望，冀有成命，觀之者無不
掩口。然時論亦以長者目焉。為將作大匠，多巧思，尤能知地，常謂人曰：「我
居是宅中，不為宰相耶？」聞之者益為嗤笑。

玄宗嘗命教舞馬四百蹄，各為左右，分為部目，為某家寵，某家驕。時塞外亦有
善馬來貢者，上俾之教習，無不曲盡其妙。因命衣以文繡，絡以金銀，飾其鬃鬣
，間雜珠玉。其曲謂之《傾杯樂》者，數十回奮首鼓尾，縱橫應節。又施三層板
牀，乘馬而上，旋轉如飛。或命壯士舉一榻，馬舞於榻上，樂工數人立左右前後
，皆衣淡黃衫，文玉帶，必求少年而姿貌美秀者。每千秋節，命舞於勤政樓下。
其後上既幸蜀，舞馬亦散在人間。祿山常觀其舞而心愛之，自是因以數匹置於范
陽。其後轉為田承嗣所得，不之知也，雜之戰馬，置之外棧。忽一日，軍中享士
，樂作，馬舞不能巳。廝養皆謂其為妖，擁篲以擊之。馬謂其舞不中節，抑揚頓
挫，猶存故態。廄吏遽以馬怪白承嗣，命箠之甚酷。馬舞甚整，而鞭撻愈加，竟
斃於櫪下。時人亦有知其舞馬者，懼暴而終不敢言。

唐玄宗自蜀回，夜欄登勤政樓，凴欄南望，煙雲滿目，上因自歌曰：「庭前琪樹
已堪攀，塞外征夫久未還。」蓋盧思道之詞也。歌歇，上問：「有舊人乎逮明為
我訪來。」翌日，力士潛求於裡中，因召與同至，則果梨園子弟也。其夜，上復
與乘月登樓，唯力士及貴妃侍者紅桃在焉。遂命歌《涼州詞》，貴妃所制，上親
御玉笛為之倚曲。曲罷相睹，無不掩泣。上因廣其曲，今《涼州》傳於人間者，
益加怨切焉。

至德中，明皇復幸華清宮，父老奉迎，壺漿塞路。時上春秋巳高，常乘步輦，父
老進曰：「前時上皇過此，常逐從禽，今何不為？」上曰：「吾老矣，豈復堪此
！」父老士女聞之，莫不悲泣。新豐市有女伶曰謝阿蠻，善舞《凌波曲》，常出
入宮中，楊貴妃遇之甚厚，亦游於國忠及諸姨宅。上至華清宮，復令召焉。舞罷
，阿蠻因出金粟裝臂環，云：「此貴妃所與。」上持之淒怨出涕，左右莫不嗚咽
。

明皇既幸蜀，西南行，初入斜谷，屬霖雨涉旬，於棧道雨中聞鈴，音與山相應。
上既悼念貴妃，彩其聲為《雨霖鈴》曲，以寄恨焉。時梨園子弟善觱篥者，張野
狐為第一。此人從至蜀，上因以其曲授野狐。洎至德中，車駕復幸清華宮，從官
嬪御多非舊人。上於望京樓下命野狐奏《雨霖鈴》，曲未半，上四顧淒涼，不覺
流涕，左右感動，與之歔欷，其曲今傳於法部。

天寶中，諸公主相效進食，上命中官袁思藝為檢校進食使，水陸珍羞數千，一盤
之費，蓋中人十家之產。中書舍人竇華嘗因退朝，遇公主進食，方列於通衢，乃
傳呵按轡，行於其間。宮苑小兒數百人奮梃而前，華僅以身免。

武惠妃生日，上與諸公主按舞於萬歲樓下。上乘步輦，從復道窺見衛士食畢，以
餅相棄水竇中。上大怒，命高力士杖殺之。上方震怒，左右無敢言者。寧王從容
請上曰：「從復道窺見諸衛士之小過而殺之，恐人臣不能自安，又失大體。陛下
志在勤儉愛物，惡棄於地，奈何性命至重，輕於殘飧者乎？」上蹷然悟，遽命赦
之。

杜甫後漂寓湘潭間，旅於衡州耒陽縣，頗為令長所厭。甫投詩於宰，宰遂置牛炙
白酒以遺。甫飲過多，一夕而卒。《集》中猶有《贈聶耒陽》詩也。










*** END OF THE PROJECT GUTENBERG EBOOK 明皇雜錄 ***


    

