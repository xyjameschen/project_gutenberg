*** START OF THE PROJECT GUTENBERG EBOOK 幽夢影 ***




Produced by Chungyi Chen








幽夢影   清 張潮

幽夢影序

幽夢影

跋



幽夢影序

序一

    余窮經讀史之餘，好覽稗官小說。自唐以來不下數百種，不但可以
備考遺忘，亦可以增長意識。如遊名山大川者，必探斷崖絕壑；玩喬松
古柏者，必采秀草幽花。使耳目一新，襟情怡宕。此非頭巾褦襶，章句
腐儒之所知也。
    故余於詠詩撰文之暇，筆錄古軼事今新聞，自少至老  著數十種。
如《說史》、《說詩》、《賞鑑》、《盈鑑》、《東山談苑》、《汗青
餘語》、《硯林》、《不妄語述》、《茶史補》、《四蓮花齋  錄》、
《  翁漫錄》、《禪林漫錄》、《讀史浮白集》、《古今書字辨訛》、
《秋雪叢談》、《金陵野抄》之類，雖未雕板問世，而友人借抄幾遍東
南諸郡，執可傲子雲而睨君山矣。
    天都張仲子心齋，家積縹緗，胸羅星宿，筆花繚繞，墨瀋淋漓。其
所著述，與余旗鼓相當，爭奇  富。如孫伯符與太史子義相遇余神亭，
又如石崇王愷擊碎珊瑚時也。其《幽夢影》一書，尤多格言妙論；言人
之所不能言，道人之所以未經道。展味低迴，似餐帝漿  瀣，聽鈞天廣
樂，不知此身之在下方塵世矣。至如「律己宜帶秋氣，處世宜帶春氣」
；「婢可以當奴，奴不可當婢」；「無損于世，謂之善人；有害于世，
謂之惡人」；「尋樂靖乃學仙，避苦靖乃學佛」；超超元箸，絕勝支許
，清淡人當鏤心銘腑，豈止配韋書紳而已哉。

                                           持老人 余懷廣霞製

序二

    心齋著書滿家，皆含經咀史，自出機杼，卓然可傳。是編是其一臠
片羽，然三才之理，萬物之情，古今人事之變，皆在是矣。
    顧題之以夢且影云者，吾聞海外有國焉，夜長而晝短，以畫之所為
為幻，以夢之所遇為真。又聞人有惡其影而欲逃之者。然則夢也者，乃
其所以為覺；影也者，乃其所以為形也耶。瘐辭讔語，言無罪而聞足戒
！是則心齋所為盡心焉者也。
    讀是編也，其亦可以聞破夢之鐘，而就陰以息影也夫！

                                        江東同學弟  孫致彌題


序三

    張心齋先生家自黃山，才奔陸海，柟榴賦就，錦月投懷；芍藥詞成
，繁花作饌。蘇子瞻十三樓外，景物猶然；杜牧之廿四橋頭，流風仍在
，靜能見性。洵哉人我不問，而喜嗔不形。弱僅勝衣，或這清虛日來，
而滓穢日去。憐才惜玉，心是靈犀，繡腹錦胸，身同丹鳳。花間選句，
盡來珠玉之音，月下題詞，已滿珊瑚之笥。豈如蘭臺作賦，僅別東西；
漆園著書，徒分內外而已哉！
    然而繁文豔語，止才子餘能，而卓識奇思。誠詞人本色。若夫舒性
情而為著述。緣閱歷以作篇章。清如梵室之鐘，令人猛省；響若尼山之
鐸，別有深思。則《幽夢影》一書，余誠不能已於手舞足蹈，心曠神怡
也。
    其云益人謂善，害物謂惡，咸彷彿乎外王內聖之言。又謂律己宜秋
，處世宜春，亦陶鎔乎誠意正新之旨。他如片花寸草，均有會心；遙水
近山，不遺元想；息機物外，古人之糟粕不論；信手拈時，造化之精微
入悟；湖山乘興，盡可投囊；風月維譚，監供揮麈，金繩覺路，宏開入
夢之毫；寶筏迷津，直渡廣長之舌。以風流道學，寓教化於詼諧；為色
為空，知猶有這個在；如夢如影，且應作如是觀。

                                        湖上晦村學人  石龐序


幽 夢 影  歙縣   張心齋著

讀經宜冬，其神專也；讀史宜夏，其時久也；讀諸子宜秋，其致別也；
讀諸集宜春，其機暢也。
曹秋岳曰：可想見其南面百城時。
龐筆奴曰：讀《幽夢影》，則春夏秋冬，無時不宜。

經傳宜獨坐讀，史鑑宜與友共讀。
孫愷似曰：深得此中真情趣，固難為不知者道。
王景州曰：如無好友，即紅友亦可。

無善無惡是聖人，善多惡少是賢者，善少惡多是庸人，有惡無善是小人
，有善無惡是仙佛。
黃九煙曰：今人一介不與者甚多，普天之下，旨半邊聖人也。利之不庸
者，亦復不少。
江含徵曰：先惡後善，是回頭人；先善後惡，是兩截人。
殷日戒曰：貌善心惡者，是奸人，亦當分別。
冒青若曰：昔人云：「善可為而不可為。」唐解元詩云：「善亦嬾為何
況惡？」當於有無多少中更進一層。

天下有一人知己，可以不恨。不獨人也，物亦有之。如菊以淵明為知己
，梅以和靖為知己，竹以子猷為知已，蓮以濂溪為知己，桃以避秦人為
知己，杏以董奉為知己，石以米顛為知己，荔枝以太真為知己，茶以盧
仝陸羽為知己，香草以靈均為知己，蓴鱸以季鷹為知己，蕉以懷素為知
己，瓜以邵平為知己，雞以處宗為知己，鵝以右軍為知己，鼓以禰衡為
知己，琵琶以明妃為知己。一與之訂，千秋不移。若松之於秦始、鶴之
於衛懿，正所謂不可與作緣者也。
查二瞻曰：此非松鶴有求於秦始衛懿，不幸為其所近，欲避之而不能耳
。
殷日戒曰：二君究非如松鶴者，然亦無損其為松鶴。
周星遠曰：鶴於衛懿，猶當感思，至呂政五大夫之爵，直是唐突十八公
耳。
王名友曰：松遇封，鶴乘軒，還是知己。世間尚有  松煮鶴者，此又秦
衛之罪人也。
張竹坡曰：人中無知己，而下求物是物幸而人不幸矣；物不遇知己，而
濫用於人，是人快而物不快矣。可見知己之難，知其苦。方能知其樂。

為月憂雲、為書憂蠹、為花憂風雨、為才子佳人憂薄命，真是菩薩心腸
。
余淡心曰：洵如君言，亦安有樂時耶？
孫松坪曰：所謂君子有終身之憂者耶。
黃交三曰：為才子佳人憂薄命一語，真令人淚濕青衫。
張竹坡曰：第四憂，恐命薄者消受不起。
江含徵曰：我讀此書時，不免為蟹憂霧。
竹坡又曰：江子此言，直是為自己憂蟹耳。
尤梅庵曰：杞人憂天，嫠婦憂國，無乃類是。

花不可以無蝶，山不可以無泉，石不可以無苔，水不可以無藻，喬木不
可以無藤蘿，人不可以無癖。
黃石閭曰：事到可傳皆具癖，正謂此耳。孫松坪曰：和長輿卻未許籍口
。

春聽鳥聲，夏聽蟬聲，秋聽蟲聲，冬聽雪聲，白晝聽棋聲，月下聽簫聲
，山中聽松聲，水際聽欸乃聲，方不虛生此耳。若惡少斥辱，悍妻詬誶
，真不若耳聾也。
黃仙裳曰：此諸種都頗易得，在人能領略耳。
朱菊山曰：山老所居，乃城市森林，故其言如此。若我輩日在廣陵城市
中，求一鳥聲，不啻如鳳皇之鳴，顧可易言耶。
釋中州曰：昔文殊選五十二位圓通，以普門耳根為第一。今心齋居士耳
根不減普門，吾他日選圓通，自當以心齋為第一矣。
張竹坡曰：久客者，欲聽兒輩讀書聲，了不可得。
張迂庵曰：可見對惡少悍妻，尚不若日與禽蟲周旋也。又曰：讀此方知
先生耳聾之妙。

上元須酌豪友，端午須酌麗友，七夕須酌韻友，中秋須酌淡友，重九須
酌逸友。
朱菊山曰：我於諸友中，當何所屬耶？
王武徵曰：君當在豪與韻之間耳。
王名友曰：維揚麗友多，豪友少，韻友更少，至於淡友逸友，則削跡矣
。
張竹坡曰：諸友易得，發心酌之者為難能耳。
顧天石曰：除夕須酌不得意之友。
徐硯谷曰：惟我則無時不可酌耳。
尤謹庸曰：上元酌燈、端午酌綵絲、七夕酌雙星、中秋酌月、重九酌菊
，則吾友俱備矣

鱗魚中金魚，羽蟲中紫燕，可云物類神仙；正是東方曼倩避世，金馬門
人不得而害之。
江含徵曰：金魚之所以免湯鑊者，以其色勝而味苦耳。昔人有以重價覓
奇特者，以餽邑侯。邑侯他日謂之曰：「賢所贈花魚殊無味，蓋之烹之
矣。」世豈少削圓方竹杖者哉？

入世須學東方曼倩，出世須學佛印了元。
江含徵曰：武帝高明善殺，而曼倩能免於死者，亦全賴吃了長生酒耳。
殷日戒曰：曼倩詩有云：「依隱玩世，詭時不逢。」以其所以免死也。
石天外曰：入得世，然後出世。入世出世打成一片，方可得心應手處。

賞花宜對佳人；醉月宜對韻人；映雪宜對高人。
余淡心曰：花即佳人，月即韻人雪即高人，既已賞花醉月映雪，即與佳
人韻人高人無異也。
江含徵曰：若對此君仍大嚼，世間那有揚州鶴？
張竹坡曰：聚花月雪於一時，合佳韻高為一人，吾當不賞而心醉矣。

對淵博友，如讀異書；對風雅友，如讀名人詩文；對謹飭友，如讀聖賢
經傳；對滑稽友，如讀傳奇小說。
李聖許曰：這幾種書亦如這幾種人矣。
張竹坡曰：善於讀書取友之言。

楷書須如文人，草書須如名將，行書介乎二者之間；如羊叔子緩帶輕裘
，正是佳處。
程韡老曰：心齋不工書法，乃解作此語耶。
張竹坡曰：所以羲之必做右將軍。

人須求可入詩，物須求可入畫。
龔半千曰：物之不可入畫者，豬也。阿堵物也，惡少年也。
張竹坡曰：詩亦求可見得人，畫亦求可像個物。
石天外曰：人須求可入畫，物須求可入詩。亦妙。

少年人須有老成之識見，老成人須有少年人之襟懷。
江含徵曰：今人鐘鳴漏盡，白髮盈頭者，若多收幾斛麥，便後置側室，
豈非有少年襟懷耶？獨是少年老成者少耳！
張竹坡曰：十七八歲便有妾，亦居然少年老成。
李若金曰：老而腐板，定非豪傑。
王司直曰：如此方不使歲月弄人。
春者天之本懷，秋者天之別調。
石天外曰：此是透徹性命關頭語。
袁江中曰：得春氣者，人之本懷，得秋氣者，人之別調。
尤梅庵曰：夏者天之客氣，冬者天之素風。
陸雲士曰：和神當春，清節為秋，天在人中矣。

昔人云：若無花月美人，不願生此世界。予益一語云：若無翰墨棋酒，
不必定作人身。
殷日戒曰：枉為人身生在世界，急宜猛省。
顧天石曰：海外諸國，決無翰墨棋酒。即有亦與吾不同，一般有人何也
？
胡會來曰：苦無豪傑文人，亦不須要此世界。

願在木而為樗，願在草為而蓍，願在鳥而為鷗，願在獸而為廌，願在蟲
而為蝶，願在魚而為鯤。
吳蘭次曰：較之閒情一賦，所願更自不同。
鄭破水曰：我願生生世世為頑石。
尤梅庵曰：第一大願，又曰：願在人而為夢。
尤慧珠曰：我亦有大願，願在夢而為影。
弟木山曰：前四願皆是相反，蓋前知則必多才，忘機則不能觸邪也。

黃九煙先生云：「古今人必有其偶雙。千古無偶者，其惟盤古乎？」予
謂：「盤古亦未賞無偶，但我輩不及見耳。其人是誰？即此劫盡最後一
人也。」
孫松坪曰：如此眼光，何啻出牛背上耶？
洪秋士曰：偶亦不必定是兩人，有三人為偶者，有四人為偶者，有五六
七八人為偶者。是又不可不知。

古人以冬為三餘，予謂當以夏為三餘：晨起者夜之餘，夜坐者晝之餘，
午睡者應酎人事之餘。古人詩曰：「我愛夏日長。」，洵不誣也。
張竹坡曰：眼前問冬夏皆有餘者，能幾人乎？
張迂庵曰：此當是先生辛未以前語。

莊周夢為蝴蝶，莊周之幸也；蝴蝶夢為莊周，蝴蝶之不幸也。
黃九煙曰：惟莊周乃能夢為蝴蝶，惟蝴蝶乃能夢為莊周耳。若世之
擾擾紅塵者，其能有此等夢乎？
孫愷似曰：君於夢之中，又占其夢耶。
江含徵曰：周之喜夢為蝴蝶者，以其入花深也。若夢甫酣而乍醒，則又
如嗜酒者夢赴席。而為妻驚醒，不得不加痛詬誶矣。
張竹坡曰：我何不幸而為蝴蝶之夢者！

藝花可以邀蝶，纍石可以邀雲，栽松可以邀風，貯水可以邀萍，築臺可
以邀月，種蕉可以邀雨，植柳可以邀蟬。
曹秋岳曰：藏書可以邀友。
崔蓮峰曰：釀酒可以邀我。
尤艮齋曰：安得此賢主人。
尤慧珠曰：賢主人非心齋而誰乎?
倪永清曰：選時可以邀謗。
陸雲士曰：積德可以邀天，力耕可以邀地，乃無意相邀而若邀者，與邀
名邀利者迴異。
龐天池曰：不仁可以邀富。

景有言之極幽，而實蕭索者，煙雨也。境有言之極雅，而實難堪者，貧
病也。聲有言之極韻，而實粗鄙者，賣花聲也。
謝海翁曰：物有文極俗，而實可愛者，阿堵物也。
張竹坡曰：我幸得極雅之境。

才子而富貴，定從福慧雙修得來。
冒青若曰：才子富貴難兼，若能運用富貴，纔是才子，纔是福慧雙修。
世豈無才子兩富貴者乎，徒自貪著，無濟於人，仍是有福無慧。
陳  山曰：釋氏云：修福不修慧，象身掛瓔珞。修慧不修福，羅漢供養
薄。正以其難兼耳。山翁發為此論，直是夫子自道。
江含徵曰：寧可拼一副菜園肚皮，不可有一副酒肉面孔。

新月恨其易沉，缺月恨其遲上。
孔東塘曰：我唯以月之遲早，為睡之遲早耳。
孫松坪曰：第勿使浮雲點綴塵滓太清足矣。
冒若青曰：天道忌盈，沉與遲，請君勿恨。
張竹坡曰：易沉易上，可以卜君子之進退。

躬耕吾所不能，學灌園而已矣；樵薪吾所不能，學薙草而已矣。
江扶晨曰：不為老農，而為老圃，可云半個樊遲。
釋菌人曰：以灌園薙草，自任自待，可謂不薄；然筆端隱隱有非其種者
。鋤而去之意。
王司直曰：予自名為識字農夫，得無妄甚。

一恨書囊易蛀，二恨夏夜有蚊，三恨月臺易漏，四恨菊葉多焦，五恨松
多大蟻，六恨竹多落葉，七恨桂荷易謝，八恨薛蘿藏虺，九恨架花生刺
，十恨河豚多毒。
江菂庵曰：黃山松並無大蟻，可以不恨。
張竹坡曰：安得諸恨物，盡有黃山乎。
石天外曰：予另有二恨，一曰才人無行，二曰佳人薄命。

樓上看山，城頭看雪，燈前看月，舟中看霞，月下看美人，另是一番情
境。
江允凝曰：黃山看雲，更佳。
倪永清曰：做官時看進士，分金處看文人。
畢右萬曰：予每於雨後看柳，覺塵襟俱滌。
尤謹庸曰：山上看雪，雪中看花，花中看美人，亦可。

山之光，水之聲，月之色，花之香，文人之韻致，美人之姿態，皆無可
名狀，無可執著。真足以攝召魂夢，顛倒情思。
吳街南曰：以極有韻致之文人，與極有姿態之美人，共坐於山水花月間
。不知此時魂夢何如？情思何如？

假使夢能自主；雖千里無難命駕，可不羨長房之縮地。死者可以晤對，
可不需少君之招魂；五嶽可以臥遊，可不俟婚嫁之盡畢。
黃九煙曰：予嘗謂鬼有時勝人，正以其能自主耳。
江含徵曰：吾恐上窮碧落下黃泉，兩地茫茫皆不見。張竹坡曰：夢魂能
自主，則可一生死。通人鬼，真見道之言也。

昭君以和親而顯，劉蕡以下第而傳;可謂之不幸，不可謂之缺陷。
江含徵曰：若故折黃雀腳而後醫之，亦不可。
尤梅庵曰：不然一老官人，一低進士耳。

以愛花之心愛美人，則領略自饒別趣；以愛美人之心愛花，則護惜倍有
深情。
冒辟疆曰：能如此，方是其領略，真護惜也。
張竹坡曰：花與美人何幸遇此東君！

美人之勝於花者，解語也；花之勝於美人者，生香也。二者不可得兼，
舍生香而解語者也。王勿翦曰：飛燕吹氣若蘭，合德體自生香，薛瑤英
肌肉皆香，則美人又何嘗不生香也。

窗內人於窗紙上作字，吾於窗外觀之，極佳。
江含徵曰：若索債人於窗紙外紙上畫，吾且望之卻走矣。

少年讀書，如隙中窺月；中年讀書，如庭中望月；老年讀書，如臺上玩
月。皆以閱歷之淺深，為所得之淺深耳。
黃交三曰：真能知讀書痛癢者也。
張竹坡曰：吾叔此論，直置身廣寒宮裡，下視大千世界，皆清光似水矣
。
畢右萬曰：吾以為學道，亦有淺深之別。

吾欲致書雨師；春酉宜始於上元節後，至清明十日之內，及穀雨節中;
夏雨宜於每月上弦之前，及下弦之後，秋雨宜於孟秋季秋之上下二旬。
至若三冬，正可不必雨也。
孔東塘曰：君若果有此牘，吾願作致書郵也。
余生生曰：使天雨栗，雖自元旦雨至除夕，亦未為不可。
張竹坡曰：此書獨不致於巫山雨師。

為濁富不若為清貧，以憂生不若以樂死。
李聖許曰：順理而生，雖憂不憂;逆理而生，雖樂不樂。
吳野人曰：我寧願為濁富。
張竹坡曰：我願太奢，欲為清富，焉能遂願。

天下唯鬼最富；生前囊無一文，死後每饒楮鏹。天下為鬼最尊；生前或
受欺凌，死後必多跪拜。
吳野人曰：世於貧士，輒目為窮鬼，則又何也。
陳康疇曰：窮鬼若死，即並稱尊矣。

蝶為才子之化身，花乃美人之別號。
張竹坡曰：蝶入花房香滿衣，是反以金屋貯才子矣。

因雪想高士；因花想美人；因酒想俠客；因月想好友；因山水想得意詩
文。
弟木山曰：余每見人長一枝，即思效之；雖至瑣屑，亦不厭也。大約是
愛博而情市。
張竹坡曰：多情語，令人泣下。
尤謹庸曰：因得意詩文想心齋矣。
李季子曰：此善於設想者。
陸雲士曰：臨川謂想內成因中見，與此相發。

聞鵝聲如在白門，聞櫓聲如在三吳，聞灘聲如在浙江，聞羸馬項下玲鐸
聲，如在長安道上。
聶晉人曰：南無觀世音菩薩摩訶薩！
倪永清曰：眾音寂滅時，又作麼生話會。

一歲諸節；以上元為第一，中秋次之，五日九日又次之。
張竹坡曰：一歲當以我意暢日為佳節。
顧天石曰：躋上元於中秋之上，未免尚耽綺習。

雨之為物，能令畫短，能令夜長。
張竹坡曰：雨之為物，能令天閉眼，能令地生毛，能為水國廣封疆。

古之不傳於今者，嘯也、劍術也、彈棋也、打球也。
黃九煙曰：古之絕勝於今者。官妓女道士也。
張竹坡曰：今之絕勝於古者，能吏也、猾棍也、無恥也。
龐天池曰：今之必不能傳於後者，八股也。

詩僧時復有之，若道士之能詩者，不啻空谷足音，何也？
畢右萬曰：僧道能詩，亦非難事。但惜僧道不知禪元耳。
顧天石曰：道於三教中原屬第三，
應是根器最鈍人做。那得會詩？軒轅彌明，昌黎寓言耳。
尤謹庸曰：僧家勢利第一，能詩次之。
倪永清曰：我所恨者，辟榖之法不傳。

當為花中之萱草，毌為鳥中之杜鵑。

物之樨者，皆不可厭，惟驢獨否。
黃略似曰：物之老者皆可厭，惟松與梅否。
倪永清曰：惟癖於驢者，則不厭之。

女子自十四五歲，至二十四五歲，此十年中，無論燕秦吳越，其音大都
嬌媚動人；一睹其貌，則美惡判然矣。耳聞不如目見，於此益信。
吳聽翁曰：我向以耳根之有餘，補目力之不足。今讀此，乃知卿言亦復
佳也。
江含徵曰：簾為妓衣，亦殊有見。
張竹坡曰：家有少年醜婢，當今隔屏私語，滅燭待寢何如。
倪永清曰：若逢美貌而聲惡者，又當何如？

尋樂境乃學仙，避苦趣乃學佛；佛家所謂極樂世界者，蓋謂眾苦之所
不到也。
江含徵曰：著敗絮，行荊棘中，固是苦事；彼披忍辱鎧者，亦未得優遊
自到也。
陸雲士曰：空諸所有，受即是空，其為苦樂。不足言矣。故學佛優於學
仙。

富貴而勞悴，不若安閒之貧賤；貧賤而驕傲，不若謙恭之富貴。
曹實庵曰：富貴而又安閒，自能謙恭也。
許師六曰：富貴而又謙恭，乃能安閒耳。
張竹坡曰：謙恭安閒，乃能長富貴也。
張迂庵曰：安閒乃能驕傲，勞悴則必謙恭。

目不能自見，鼻不能自嗅，舌不能自舐，手不能自握，惟耳能自聞其聲
。
弟木山曰：豈不聞心不在焉，聽而不聞乎？兄弟誑我哉。
張竹坡曰：心能自信。
釋師昂曰：古德云：「眉與目不相識，只為太近。」

凡聲皆宜遠聽，惟琴聲則遠近皆宜。
王名友曰：松濤聲、瀑布聲、簫笙聲、潮聲、讀書聲、鐘聲、梵聲，皆
宜遠聽。惟琴聲、度曲聲、雪聲，非近聽不能得其離合抑揚之妙。
龐天池曰：凡色皆宜近看，惟山色遠近皆宜。

目不能識字，其悶尤過於盲；手不能執管，其苦更甚於啞。
陳囗山曰：君獨未知今不識字不握管者，其樂尤甚於不盲不啞者也。

並頭聯句，交頸論文，宮中應制，歷使屬國，皆極人間樂事。
狄立人曰：既已並頭交頸，即欲聯句論文，恐亦有所不暇。
江舟次曰：歷使屬國，殊不易易。
孫松坪曰：邯鄲舊夢，對此惘然。
張竹坡曰：並頭交頸樂事也；聯句論文，亦樂事也。是以兩樂并為一樂
者，則當以兩夜并一夜方妙；然其樂一刻，勝於一日矣。
沈契掌曰：恐天亦見妒。

《水滸傳》，武松詰蔣門神云：「為何不姓李？」此語殊妙。蓋姓有佳
有劣；如華、如柳、如雲、如蘇、如喬。皆極風韻。若夫毛也、賴也、
焦也、牛也，則皆塵於目而棘於耳者也。
先渭求曰：然則君為何不姓李耶？
張竹坡曰：止聞今張著李，不聞今李昔張也。

花之宜於目，而復宜於鼻者：梅也、菊也、蘭也、水仙也、珠蘭也、木
香也、玫瑰也、蠟梅也、餘則皆宜於目者也。花與葉俱可觀者：秋海棠
為最，荷次之；海棠、酴醾、虞美人、水仙又次之。葉勝於花者，止雁
來紅、美人蕉而已。花與葉俱不足觀者，紫薇也、辛夷也。
周星遠曰：山老可當花陣一面。
張竹坡曰：以一葉而能勝諸花者，此君也。

高語山林者，輒不善談市朝事；審若此，則當並廢史漢諸書而不讀矣。
蓋諸書所載者，皆古之市朝也。
張竹坡曰：高語者，必是虛聲處士；真入山者，方能經綸市朝。

雲之為物，或崔巍如山，或瀲灩如水，或如人，或如獸，或如魚鱗，故
天下萬物皆可畫，惟雲不能書。世所畫雲，亦強名耳。
何蔚宗曰：天下百官皆可做，惟教官不可做，做教官者，皆謫戌耳。
張竹坡曰：雲有反面正面，有陰陽向背，有層次內外，細觀其與日映，
則知其明處乃一面，暗處又一面。嘗謂古今無一畫雲手，不謂
《幽夢影》中，先得我心。

值太平世，生湖山郡，官長廉靜，家道優裕，娶婦賢淑，生子聰慧。人
生如此，可云全福。
許篠林曰：若以粗愚蠢愚之人當之，則負卻造物。
江含徵曰：此是黑面老子，要思量做鬼處。
吳岱觀曰：過層門而大嚼，雖不得肉，亦且快意。
李荔園曰：賢淑聰慧，尤貴永年，否則福不全。

天下器玩之類，其製日工，其價日賤，毌惑乎民之貧也。
張竹坡曰：由於民貧，故益工而益賤，若不貧如何肯賤！

養花膽瓶，其式之高低大小，須與花相稱，而色之深淺濃淡，又須與花
相反。
程穆倩曰：足補袁中郎瓶吏所未逮。
張竹坡曰：夫如此有不甘去南枝而生香於几案之右者乎，名花心足矣。
王宓草曰：須知相反者，正欲其相稱也。

春雨如恩詔，夏雨如赦書，秋雨如輓歌。
張諧石曰：我輩居恆苦饑，但願夏雨如饅頭耳。
張竹坡曰：赦書太多，亦不甚妙。

十歲為神童，二十小十為才子，四十五十為名臣，六十為神仙，可謂全
人矣。
江含徵曰：此卻不可知，蓋神童原有仙骨故也。祇恐中間做名臣時，墮
落名利場中耳。
楊聖藻曰：人孰不想，難得有此全福。
張竹坡曰：神童才子，由於己可能也。臣由於君，仙由於天，不可必也
。
顧天石曰：六十神仙，似乎太早。

武人不苟戰，是為武中之文；文人不迂腐，是為文中之武。
梅定九曰：近日文人不迂腐者，頗多，心齋亦其一也。
顧定天曰：然則心齋直謂之武夫可乎?笑笑。
王司直曰：是真文人，必不迂腐。

文人講武事，大都紙上談兵，武將論文章，半屬道聽塗說。
吳街南曰：今之武將講武事，亦屬紙上談兵。今之文人論文章，大都是
道聽塗說。

斗方止三種可取，佳詩文一也，新題目二也，精款式三也。
閔賓連曰：近年斗方名士甚多，不知能入吾心齋彀中否也？

情必近於癡而始真，才必兼乎趣而始化。
陸雲士曰：真情種，真才子，能為此言。
顧天石曰：才兼乎趣，非心齋不足當之。
尤慧珠曰：余情而癡則有之，才有趣，則未能也。

凡花色之嬌媚者，多不甚香；瓣之千層者，多不結實；其矣全才之難也
。兼之者，其惟蓮花乎？
殷日戒曰：花葉根實，無所不空，亦不適其用，蓮則全有其德者也。
貫玉曰：蓮花易謝，所謂有全才，而無全福也。
王丹麓曰：我欲荔枝有好花，牡丹有佳實，方妙。
尤謹厲曰：全才必為人所忌，蓮花故名君子。

著得一部好書，便是千秋大業；注得一部古書，允為萬世宏功。
黃交三曰：世間難事注，書第一，大要於極尋常處，要看出作者苦心。
張竹坡曰：注書無難，天使人得安居無累，有可以注書之時與地難為耳
。

延名師訓子弟，入名山習舉業，丐名士代捉刀，三者無是處。
陳康疇曰：大抵名而已矣，好歹原未必著意
殷日戒曰：況今日之所謂名乎！

積畫以成字，積字以成句，積句以成篇，謂之文。文體日增，至八股而
遂止。如古文、如詩、如賦、如詞、如曲、如說部、如傳奇小說，皆自
無而有。方其未有之時，固不料後來之有此一體也。逮既有此一體之後
，又若天造地設，為世必應有之物。然自明以來，未見有創一體裁新人
耳目者。遙計百年之後，必有其人，惜乎不及見耳。
陳康疇曰：天下事從意起，山來今日既作此想，安知其來生不既為此輩
翻新之士乎？惜乎，今人不及知耳。
陳  山曰：此是先生應以創體身得度者，即現創身而為設法。
孫愷似曰：讀心齋別集、拈四子書題，以五七言韻體行之，無不入妙，
嘆其獨絕，此則可當先生自序也。
張竹坡曰：見及於此，是必能創之者，吾拭目以待新裁。

雲映日而成霞，泉挂岩而成瀑。所托者異，而名亦因之。此道友之所以
可貴也。
張竹坡曰：非日而雲不映，非豈而泉不挂，此道友之所以當擇也。

大家之文，吾愛之慕之，吾願學之。名家之文，吾愛之慕之，吾敢學之
。學大家而不得，所謂刻鵠不成尚類鶩也；學名家不得，則是畫虎不成
，反類狗矣。
黃舊樵曰：我則異於是，最惡世之貌為大家者。
殷日戒曰：彼不曾闖其藩籬，烏能窺其閫奧，只說得隔壁話耳。
張竹坡曰：今人讀得一兩句名家，便自稱為大家矣。

由戒得定，由定得慧，勉強漸近，自然精氣化氣，鍊氣化神，清虛有何
渣滓？
袁中江曰：此二氏之學也，吾儒何不然？
陸雲士曰：楞嚴經參同契精義盡涵在內。
尤梅庵曰：極平常語，然道在是矣。

南北西東，一定之位也；前後左右，無定之位也。
張竹坡曰：聞天地晝夜旋轉，則此東西南北，亦無定之位也，或者天地
外貯此天地者，當有一定耳。
予嘗謂二氏不可廢，非襲夫大養濟院之陳言也。蓋名山勝境，我輩每思
蹇棠就之，使非琳宮梵剎，則倦時無可駐足，飢時誰與援餐？忽有疾風
暴雨，五大夫果真足恃乎？又或邱壑深邃，非一日可了，豈能露宿以待
明日乎？虎豹蛇虺，能保其不人患乎？又或為士大夫所有，果能不問主
人，任我之登陟憑弔而莫之禁乎？不特此也，甲之所有，乙思起而奪之
，是啟爭端也; 祖父之所創建，子孫貧力不能修葺，其傾頹之狀，反足
令山川減色矣。然此特就名山勝境之耳，即城市之內，與夫四達之衢，
亦不可少此一種。客遊可作居停，一也；長途可以稍憩，二也；夏之茗
，冬之薑湯，復可以濟役夫負載之困，三也；凡此皆就事理而言之，非
二氏福報之說也。
釋中洲曰：此論一出，量無慳檀越矣。
張竹坡曰：如此處置此輩甚妥。但不得令其於人家喪事誦經，吉事拜懺
，裝金為像，鑄銅作身，房如宮殿，器御鐘鼓，動說因果，雖飲酒食肉
，娶妻生子，總無不可。
石天外曰：天地生氣，大抵五十年一敘。生氣一敘，必有刀兵，飢饉瘟
疫，以收其生氣；此古今一治一亂必然之數也。自佛入中國，用剃度出
家法，絕其後嗣，天地蓋欲以佛節古今之生氣也。所以唐宋明以來，剃
度者多，而兵刀劫數，稍減於春秋戰國奏漢諸時也。然則佛氏，且未必
無功天地，寧特人類而哉。

雖不善書，而筆硯不可不精。雖不業醫，而驗方不可不存。雖不奕，而
秋枰不可不備。
江含徵曰：雖不善飲，而良醞不可不藏；此坡仙之所以為仙也。
顧天石曰：雖不好色，而美女妖童不可不蓄。
畢右萬曰：雖不習武，而弓矢不可不張。

方外不必戒酒，但須戒俗；紅裙不必通文，但須得趣。
朱其恭曰：以不戒酒之方外，遇不通文之紅裙，必有可觀。
陳定九曰：我不善飲，而方外不飲者，誓不與之語；紅裙若不識趣，亦
不樂與近。
釋浮村曰：得居士此論，我輩可放心豪飲矣。
弟東囿曰：方外並戒了化緣方妙。

梅邊之石宜古，松下之石宜拙，竹傍之石宜瘦，盆內之石宜巧。
周星遠曰：論石至此，直可當九品中正。
釋中州曰：位置相當，足見胸次。

律己宜帶秋氣，處世宜帶春氣。
孫松楸曰：君子所以有矜群而無爭黨也。
胡靜天曰：合夷惠為一人，吾願親灸之。
尤梅庵曰：皮裡春秋。

厭催租之敗意，亟宜早早完種，喜老衲之談襌，難免常常布施。
釋中州曰：居士輩之實情，吾僧家之私冀，直被一筆寫出矣。
瞎尊者曰：我不會談襌，亦不敢妄求布施，惟閒寫青山賣耳。

松下聽琴，月下聽簫，澗邊聽瀑布，山中聽梵唄，覺耳中別有不同。
張竹坡曰：其不同處，有難於向不知者道。
倪永清曰：識得不同二字，方許亨此清聽。

月下聽襌，旨趣益遠；月下聽劍，肝膽益真；月下論詩，風致益幽；月
下對美人，情意首篤。
袁士旦曰：溽暑中赴華筵，冰雪中應考試，陰雨中對道學先生，與此
何如？

有地上之山水，有畫上之山水，有夢中之山水，有胸中之山水；地上者
妙在邱壑深邃，畫上者妙在筆墨淋漓，夢中者妙在景象變幻，胸中者妙
在位置自如。
周星遠曰：心齊《幽夢影》中文字，其妙亦在景象變幻。
殷日戒曰：若詩文中之山水，其幽深變幻，更不可名狀。
江含徵曰：但不可有面上之山水。
余香祖曰：余境況不佳，水窮山盡矣。

一日之計種蕉，一歲之計種竹，十年之計種柳，百年之計種松。
周星遠曰：千秋之計，其著書乎？
張竹坡曰：百世之計種德。

春雨宜讀書，夏雨宜奕棋，秋雨宜檢藏，冬雨宜飲酒。
周星遠曰：四時惟秋雨最難聽。然予謂無分今雨舊雨，聽之皆要飲酒也
。

詩文之體得秋氣為佳，詞曲之無得春氣為佳。
江含徵曰：調有慘澹、悲傷者亦須相稱。
殷日戒曰：陶詩、歐文，亦似有春氣勝。

抄寫之筆墨，不必過求其佳，若施之縑素，則不可不求其佳。誦讀之書
籍，不必過求其備，若以供稽考，則不可不求其備。遊歷之山水，不必
過求其妙；若因之卜居，則不可不求其妙。
冒辟疆曰：外逼之女色，不必過求其美；若以作姬妾，則不可不求其美
。倪永清曰：觀其區處條理，所在經濟可知。
王司直曰：求其所當求，而不求其不必求。

人非聖賢，安能無所不知。祇知其一、惟恐不止其一，復求知其二者上
也；止知其一，因人言始知有其二者次也；止知其一，人言有其二而莫
之信者，又其次也；止知其一，惡人言有其二者，斯下之下矣。
周星遠曰：兼聽則聰，心齋所以深於知也。
倪永清曰：聖賢大學問，不意於清語得之。

史官所紀者，直世界也；職方所載者，橫世界也。
袁中江曰：眾宰官所治者，斜世界也。
尤梅庵曰：普天下所行者，混沌世界也。
顧天石曰：吾嘗思天上之天堂，何處築基？地下之地獄，何處出氣？世
界固有不可思議者。

先天八掛，豎看者也，後天八掛，橫看者也。
吳街南曰：橫看、豎看，皆看不著。
錢目天曰：何如袖手旁觀？

藏書不難，能看為難；看書不難，能讀為難；讀書不難，能用為難；能
用不難，能記為難。
洪去蕪曰：心齋以能記次於能用之後，想亦苦記性不如耳。世固有能記
而不能用者。
王端人曰：能記、能用，方是真讀書人。
張竹坡曰：能記固難，能行尤難。

求知己於朋友易，求知己於妻妾難，求知己於君臣則尤難之難。
王名友曰：求知己於妾易，求知己於妻難，求知己於有妾之妻尤難。
張竹坡曰：求知己於兄弟亦難。
江含徵曰：求知己於鬼神，則反易耳。

何謂善人？無損於世者則謂之善人。何謂惡人？有害於世者則謂之惡人
。
江含徵曰：尚有有害於世，而反邀善人之譽，此實為好利而顯名為高者
，則又惡人之尤。

有工夫讀書，謂之福；有力量濟人，謂之福；有學問著述，謂之福；無
是非到耳，謂之福；有多聞直諒之友，謂之福。
殷日戒曰：我本薄福人，宜行事求福，在隨時儆醒而已。
楊聖藻曰：在我者可必，在人者不能必。
王丹麓曰：備此福者，惟我心齋。
李水樵曰：五福駢臻固佳，苟其半者，亦不得謂之無福。
倪永清曰：直諒之友，富貴人久拒之矣，何心齋反求之也？

人莫樂於閒，非無所事事之謂也。閒則能讀書，閒則能遊名勝，閒則能
交益友，閒則能飲酒，閒則能著書。天下之樂，孰大於是？
陳 山曰：然則正是忙極處。
黃交三曰：閒字前有止敬功夫，方能到此。
尤梅庵曰：昔人云：「忙里偷閒」閒而可偷，盜亦有道矣。
李若金曰：閒固難得，有此五者，方不負閒字。

文章是案頭之山水，山水是地上之文章。
李聖許曰：文章必明秀，方可作案頭山水；山水必曲折，乃可名地上之
文章。

平上去入，乃一定之至理。然入聲之為字也少，不得謂凡字皆有四聲也
。世之調平仄者，於入聲之無其字者，往往以不相合之音隸於其下，為
所隸者，苟無平上去之三聲，則是以寡婦配鰥夫，猶之可也。若所隸之
字，自有其平上去之三聲，而欲強以從我，則是干有夫之婦矣，其可乎
？姑就詩韻言之：如東冬韻無入聲者也，今人盡調之以東董凍督。夫督
之為音，當附於都睹妒之下。若屬之於東董凍，又何以處夫都睹妒？若
東都二字，俱以督為入聲，則是一婦而兩夫矣。三江無入聲者也，今人
盡調之以江講絳覺；殊不知覺之為音，當附於交絞之下者也。諸如此類
，不勝其舉。然則如之何而後可？曰鰥者聽其鰥，寡者聽其寡，夫婦全
者，安其全，各不相干而已矣。
石天外曰：中州音無入聲，是有夫無婦，天下皆成曠夫世界矣！

《水滸傳》是一部怒書，《西遊記》是一部悟書，《金瓶梅》是一部哀
書。
江含徵曰：不會看《金瓶梅》，而只學其淫，是愛東坡者，但愛吃東坡
肉耳。
殷日戒曰：《幽夢影》是一部快書。
朱其恭曰：余謂《幽夢影》是一部趣書。

讀書最樂，若讀吏書則是喜少怒多，究其之怒處亦樂處也。
張竹坡曰：讀到喜怒俱忘，是大樂境。
陸雲士曰：余嘗有句云：「讀《三國志》無人不為劉，讀《南宋書》無
人不冤岳。」第人不知怒處亦樂處耳。怒而能樂，惟善讀史者知之。

發前人未發之論，方是奇書；言妻子難言之情，乃為密友。
孫愷似曰：前二語是心齋著書本領。
畢右萬曰：奇書我卻有數種，如人不肯看何！
陸雲士曰：《幽夢影》一書，所發者皆未發之論，所言者皆難言之情。
欲語羞雷同，可以題贈。

一介之士，必有密友；密友不必是刎頸之交。大率雖千百里之遙，皆可
相信，而不為浮言所動；聞有謗之者，即多方為之辯析而後已。事之宜
行止者，代為籌畫決斷；或事當利害關頭，有所需而後濟者，即不必與
聞，亦不慮其負我與否，竟為力承其事。此皆所謂密友也。
殷日戒曰：後段更見懇切周詳，可以想見其為人耳。
石天外曰：如此密友，人生難得幾人，僕願心齊先生當之。

風流自賞，衹容花鳥趨陪；真率誰知，合受煙覆供養。
江合徵曰：是聞雞起舞，酒後耳熱氣象。
王丹麓曰：予性不耐飲，美酒亦易淡。所最難忘者，名耳！
陸雲士曰：惟恐不好名，丹麓此言，具見真處。

芰荷可食，而亦可衣；金石可器，而亦可服。
張竹坡曰：然後知濂溪不過為食計耳。
王司直曰：今之為衣食計者，果似濂溪否？


　


。






(part2)

幽 夢 影  歙縣   張心齋著



宜於耳復於目者，彈琴也、吹簫也。宜於耳不宜於目者，吹笙也、  管
也。
李聖許曰：宜於目不宜於耳者，獅吼之美婦人也；不宜於目，並不宜於
耳者，面目可憎，語言無味之紈囗子也。
龐天池曰：宜於耳復宜於目者，巧言令色也。

看曉菮y於傳粉之後。
余淡心曰：看晚菕A不知心齋以為宜於何時？
周冰持曰：不可說！不可說！
黃交三曰：水晶簾下看梳頭，不知爾時曾傳粉否。
龐天池曰：看殘菕A宜於微醉後，然眼花撩亂矣。

我不知我之前生，當春秋之季，曾一識西施否？當典午之時，曾一看衛
玠否？當義熙之世，曾一醉淵明否？當天寶之代，曾一睹太真否？當元
豐之朝，曾一晤東坡否？千古之上，相思者不止此數人。則其尤甚者，
故姑舉之，以概其餘也。
楊聖藻曰：君前生曾與諸君周旋，亦未可知。但今生忘之耳。
紀伯紫曰：君之前生，或竟是淵明東坡諸人，亦未可知。
王名友曰：不特此也。心齋自云：願來生為絕代佳人，又安知西施太真
，不即為其前生耶？
鄭破水曰：贊嘆愛慕，千古一情。美人不必為妻，名士不必為友，又何
必問之前生也耶？心齋真情痴也！
陸雲士曰：余嘗有詩曰：「自昔聞佛言，人有輪迴事；前生為古人，不
知何姓氏？」或覽青史中，若與他人遇，竟與心齊同情，然大遜其奇快
。

我又不知在隆萬時，曾於舊院中交幾名妓？眉公伯虎若士赤水諸君，曾
共我談笑幾回？茫茫宇宙，我今當向誰問之耶？
江含徵曰：死者有知，則良晤匪遙。如各化為異物，吾未如之何也已。
顧天石曰：具此襟情，百年後當有恨不？與心齋周旋者，能吾幸矣。

文章是有字句之錦鏽，錦鏽是無字句之文章；兩者同出於一原。姑即粗
跡論之，如金陵、如武林、如姑蘇。書林之所在，即機杼之所在也。

予嘗集諸法帖字，為詩字之不複而多者，莫善於千字文。然詩家目前常
用之字，猶苦其未備，如天文之煙霞風雪，地理之江山塘岸，時令之春
霄曉暮，人物之翁僧漁樵，花木之花柳苔萍，鳥獸之蜂蝶鶯燕，宮室之
臺檻軒窗，器用之舟船壺杖，人事之夢憶秋恨，衣服之裙袖錦綺，飲食
之茶漿飲酌，身體之鬚眉韻態，聲色之紅綠香豔，文史之騷賦題吟，數
目之一三雙半。皆無此字，千字文且然，況其他乎？
黃仙裳曰：山來此種詩，竟似為我而設。
顧天石曰：使其皆備，則千字文不為奇矣。吾嘗於千字文外，另集千字
而不可復得。更奇。

花不可見其落，月不可見其沉，美人不可見其夭。
朱其恭曰：君言謬矣；洵如所云，則美人必見其髮白齒豁而後快耶。

種花須見其開，待月須見其滿，著書須見其成，美人須見其暢適，方有
實際，否則皆為虛設。
王璞庵曰：此條與上條互相發明，蓋曰：「花不可見其落耳，必須見其
開也。」

惠施多方，其書五車；虞卿以窮愁著書，今皆不傳。不知書中果作何語
？我不見古人，安得不恨！
王仔園曰：想亦與《幽夢影》相類耳！
顧天石：古人所讀之書，所著之書，若不被奏人燒盡，則奇奇怪怪，可
供今人刻畫者，知復何限? 然如《幽夢影》等書出，不必思古人矣。
倪永清曰：有著書之名，而不見其書，省人多少橫指。
龐天池曰：我獨恨古人不見心齋。

以松花為量，以松實為香，以松枝為塵尾，以松陰為步障，以松濤為鼓
吹，山居得喬松百餘章，真乃受用下盡。
施愚曰：居獨不記得曾有松多大蟻之恨耶。
江含徵曰：松多大蟻，不妨便為蟻王。
石天外曰：坐喬松下，如在水晶宮中，見萬頃波濤，總在頭上，真仙境
也。

玩月之法，皎潔則宜仰觀，朦朧則宜俯視。
孔東塘曰：深得玩月三味。

孩提之童，一無所知。目不能辦美惡，耳不能判清濁，鼻不能別香鼻，
至若味之甘苦，則不第知之，且能之棄之。告子以甘食，悅色為性，殆
指此類耳。

凡事不宜刻，若讀書則不可不刻；凡事不宜貪，若買書則不可不貪；凡
事不宜痴，若行善則不可不痴。
余淡心曰：讀書不可不刻，請去一讀字，移贈我何如？
張竹坡曰：我為刻書累，請並去一不字。
楊藻聖曰：行善不痴，是邀名矣。

酒可好不可罵座，色可好不可傷生，財可好不可昧心，氣可好不可越理
。
袁中江曰：如灌夫使酒，文園肺病，昨夜南塘一出，馬上挾章臺柳歸。
亦自無妨。覺愈見英雄本色也。

文名可以當科第，儉德可以當財貨，清閒可以當壽考。
聶晉人曰：若名人而登甲第，富翁而不驕奢，壽翁而又清閒，便是蓬臺
三島中人也。
范汝受曰：此亦是貧賤文人無所事事自為慰藉云耳，恐無實在受用處也
。
曾青藜曰：無事此靜坐，一日似兩日，若活七十年，便是百四十。此是
清閒當壽考注腳。
石天外曰：得老子退一步法。
顧天石曰：予生平喜遊，每逢佳山水，輒留連不去，亦自謂可當園亭之
樂。質之心齋，以為然否？

不獨誦其詩讀其書，是尚友古人；即觀其字畫，亦是尚友古人處。
張竹坡曰：能友字畫中之古人，則九原皆為之感泣矣。

無益之施捨，莫過於齋僧；無益之詩文，莫甚於祝壽。
張竹坡曰：無益之心思，莫過於憂貧；無益之學問，莫過於務名。
殷簡堂曰：若詩文有筆資，亦未嘗不可。
龐天池曰：有益之施捨，莫過於多送我《幽夢影》幾冊。

妾美不如妻賢，錢多不如境順。
張竹坡曰：此所謂竿頭欲進步者，然妻不賢安用妾美？錢不多那得境順
。
張迂庵曰：此蓋謂二者不可兼得，舍一而取一者也。又曰：世固有錢多
而境不順者。

創新庵若不修古廟，讀生書不如溫舊業。
張竹坡曰：是真會讀書者，是真讀過萬卷書者，是真一書曾讀過數遍者
。
顧天石曰：惟《左傳》《楚辭》馬、班、杜、韓之詩文及《水滸》《西
廂》《還魂》等書，雖讀百遍不厭。此外者不耐溫矣。奈何？
王安節曰：今世建生祠，又不若創芧庵。

字與畫同出一原，觀六書始於象形，則可知矣。
江含徵曰：有不可畫之字，不得不用六法也。
張竹坡曰：千古人未經道破，卻一口拈出。

忙人園亭，宜與住宅相連；閒人園亭，不妨與住宅相遠。
張竹坡曰：真閒人，必以園亭為住宅。

酒可當茶，茶不可當酒；詩可以當文，文不可以當詩；曲可以當詞，詞
不可以當曲；月可以當燈，燈不可當月；筆可以當口，口不可以當筆；
婢可以當奴，奴不可當婢。
江含徵曰：婢當奴則太親，吾恐忽聞河東獅子吼耳。
周星遠曰：奴亦有可當婢處，但未免稍遜耳。近時士大夫，往往擔眈此
辟。吾輩馳驚之流，盜此虛名，亦欲效顰相尚，滔滔者天下皆是也。心
齋未識其故乎。
張竹坡曰：婢可以當奴者，有奴之所有者也。奴不可以當婢者，有婢之
所同有，無婢之所獨有者也。
弟本山曰：兄於飲食之頃，恐月不可以當燈。
余湘客曰：以奴當婢，小姐權時落也。
宋子發曰：惟帝王家不妨以奴當婢，蓋以有閹割法也。每見人家奴子出
入主母臥房，亦殊可慮。

胸中小不平，可以酒消之；世間大不平，非劍不能消也。
周星遠曰：看劍引杯長，一切不平，皆破除矣。
張竹坡曰：此平世的劍術，非隱娘輩所知。
紀迂庵曰：蒼蒼者未必肯以太阿假人，似不能代作空空兒也。
尤梅庵曰：龍泉太阿，汝知我者，豈止蘇子美以一斗讀漢書耶。

不得矣而諛之者，寧以口，毌以筆；不可耐而罵之者，亦寧以口，毌以
筆。
張豹人曰：但恐未必能自主耳。
張竹坡曰：上句言品，下句立德。
張迂庵曰：匪惟立德，亦以免禍。
顧天石曰：今人筆不諛人，更無同筆之處矣。心齋不知此苦，還是唐宋
以上人耳。
陸士雲曰：古筆銘曰：「毫毛茂茂，陷水可脫，陷文不活。」正此謂也
。亦有諂以筆而實譏之者，亦有罵以筆而若譽之者，總之不筆為高。

多情者必好色，而好色者未必盡屬多情；紅顏者必薄命，而薄命者未必
盡屬紅顏；能詩者必好酒，而好酒者未必盡屬能詩。
張竹坡曰：情起於色者，則好色也，非情也；禍起於顏色者，則薄命在
紅顏否？則亦止曰：命而已矣。
洪秋士曰：世亦有能詩而不好酒者。

梅令人高，蘭令人幽，菊令人野，蓮令人淡，春海棠令人豔，牡丹令人
豪，蕉與竹令人韻，秋海棠令人媚，松令人逸，桐令人清，柳令人感。
張竹坡曰：美人令眾卉皆香，名士令尋芳俱舞。
尤謹庸曰：讀之驚才絕豔，堪採入群芳譜中。

物之能感人者：在天莫如月，在樂莫為琴，在動物莫如鵑，在植物莫如
柳；妻子頗足累人，羨和靖梅妻鶴子；奴婢亦能供職，喜志和樵婢漁奴
。
尤梅庵曰：梅妻鶴子，樵婢漁童，可稱絕對，人生眷屬，得此足矣。

涉獵雖曰無用，猶勝於不通古今；清高固然可嘉，莫流於不識時務。
黃三交曰：南陽抱 時，原非清高者可比。
江含徵曰：此是心齋經濟語。
張竹坡曰：不合時宜則可；不達時務，奚其可？
尤梅庵曰：名言！名言！

所謂美人者：以花為貌，以鳥為聲，以月為神，以柳為態，以玉為骨，
以冰雪為膚，以秋水為姿，以詩詞為心，吾無間然矣。
冒辟疆曰：合古今之靈氣，庶幾鑄此一人。
江含微曰：還要有松蘗之操纔好。
黃三交曰：論美人而曰以詩詞為心，真是聞所未聞。

蠅集人面，蚊嘬人膚，不知以人為何物？
陳康疇曰：應是頭陀轉世，意中但求布施也。
釋菌人曰：不堪道破。
張竹坡曰：此南華精髓也。
尤梅庵曰：正以人之血肉，衹堪供蠅蚊咀嘬耳。以我視之人也，自蠅蚊
視之，何異腥羶臭腐乎？
陸雲士曰：集人面者，非蠅而蠅，嘬人膚者，非蚊而蚊。明知其為人也
，而集之嘬之，更不知其以人為何物。

有山林隱逸之樂，而不知享者，漁樵也、農圃也、緇黃也。有園亭姬妾
之樂，而不能享、不善享者，富商也、大僚也。
弟木山曰：有山珍海錯而不能享者：庖人也。有牙籤玉軸而不能讀者：
蠹魚也，書賈也。

黎舉云：「欲令梅聘海棠，棖子。臣櫻桃，以芥嫁筍，但時不同耳。」
予謂物各有偶，儗必於倫，今之嫁娶，殊覺未當。如梅之為物，品最清
高，棠之為物，姿極妖豔，即使同時，亦不可為夫婦。不若梅聘  花，
海棠嫁否，櫞臣佛手，荔枝臣櫻桃，秋海棠嫁雁來紅，庶幾相稱耳。至
苦以芥嫁筍，筍如有知，必受河東獅子之累矣。
弟木山曰：余嘗以芍藥為牡丹后，因作賀表一通。兄曾云：「但恐芍藥
未必肯耳。」
石天外曰：花神有知，當以花果數升，謝蹇修矣。
姜學在曰：雁來紅做新郎，真是個老少年也。

五色有太過，有不及，惟黑與白無太過。
杜茶村曰：居獨不聞唐有李太白乎？
江含徵曰：又不聞元之又元乎？
尤梅庵曰：知此道者，其惟弈乎?老子曰：「知其曰，守其黑。」

許氏說文，分部有止有其部，而無所屬之定者，下必註云：「凡某之屬
，皆從某。」贅句殊覺可笑，何不省此一句乎？
譚公子曰：此獨民縣到任告示耳。
王司直曰：此亦古史之遺。

閱《水許傳》，至魯達打鎮關西，武松打虎，因思人生必有一椿極快意
事，方不枉在生一場；即不能有其事，亦須著得一種得意之書，庶幾無
憾耳。
張竹坡曰：此等事，必須無意中方做得來。
陸士雲曰：心齋所著得意之書頗多，不止一打快活林，一打景陽崗，稱
快意矣。
弟木山曰：兄若打中山狼，更極快意。

春風如酒，夏風如茗，秋風如煙、如薑芥。
許筠庵曰：所以秋風客氣味狠辣。
張竹坡曰：安得東風夜夜來。

冰烈紋極雅，然宜細，不宜肥。若以作窗欄，殊不耐觀也。
江含徵曰：此便是哥窯紋也。
靳熊封曰：一片冰心在玉壺，可以移贈。

鳥聲之最佳者：畫眉第一，黃鸝百舌次之。然黃鸝百舌，世未有籠而畜
之者；其殆高士之儔，可聞而不可屈者耶。
江含徵曰：又有打起黃鶯兒者，然則亦有時同他不著。
陸士雲曰：黃鸝住久渾相識，欲別頻啼四五聲。來去有情，必籠而畜之
也。

不治生產，其後必致累人；專務交遊，其後必致累己。
楊聖藻曰：晨鐘夕磬，發人深省。
冒巢民曰：若在我，雖累人累己，亦所不悔。
宗子發曰：累己猶可，若累人則不可矣。
江含徵曰：今之人未必肯受你累，還是自家隱些的好。

昔人云「婦人識字，多政誨淫。」予謂此非識字之過。蓋識字則非無聞
之人，其淫也，人易得知耳。
張竹坡曰：此名士持身，不可不加謹也。
李若金曰：貞者識字愈貞，淫者不識字亦淫。

善讀書者，無之而非書；山水亦書也，棋酒亦書也，花月亦書也。善遊
山水者，無之而非山水；書史亦山水也，詩酒亦山水也，花月亦山水也
。
陳  山曰：此方是真善讀書人，善遊山水人。
黃交三曰：善於領會者，當作如是觀。
江含徵曰：五更臥被時，有無數山水書籍，在眼前胸中。
尤梅歷曰：山耶水耶書耶，一而二，二而三，三而一者也。
陸士雲曰：妙舌如環，真慧業文人之語。

園亭之妙在邱壑，布置不在雕繪瑣屑。往往見人家園亭，屋脊牆頭，雕
  （磚）鏤瓦；非不窮極工巧，然未久即壞，壞後復極難修葺。是何如
樸素之為佳乎？
江含徵曰：世間最令人神愴者，莫如名園雅墅，一經頹廢，風臺月榭，
埋沒荊棘。故昔之賢達；有不欲置別業者，予嘗過琴虞留題名園句有云
：「而今綺砌雕闌在，剩與園丁作業錢。」蓋傷之也。
弟木山曰：予嘗悟作園亭與作光棍二法：園亭之善，多在迴廊；光棍之
惡，在能結訟。清宵獨坐，邀月言愁；良夜孤眠，呼蛩語恨。
袁士旦曰：令我百端交集。
黃孔植曰：此逆旅無聊之況，心齋亦知之乎？

官聲採於輿論，豪右之口，與寒乞之口，俱不得其真。花案定於成心，
豔媚之評，與寢陋之評，概恐失其實。
黃九煙曰：先師有言：「不如鄉人之善者好之，其不善者惡之。」
李若金曰：豪右而不講分上，寒乞而不望推恩者，亦未嘗未公論。
倪永清曰：我謂眾人唾罵者，其人必有可觀。

胸藏邱壑，城市不異山林；興寄煙霞，閻浮有如蓬島；梧桐為植物中清
品，而形家獨忌之，甚且謂「梧桐大如斗，主人往外走。」若竟親為不
祥之物也者。夫翦桐封弟，其為官中之桐可知。而卜世最久者，莫過於
周。俗言之不足據，類如此夫。
江含徵曰：愛碧梧者，遂艱於白鏹，造物蓋忌之故  之也。有何吉凶休
咎之可關？只是打秋風時，光棍樣可厭耳。
尤悔庵曰：梧桐生矣，於彼朝陽，詩言之矣。
倪永清曰：心齋為梧桐雪千古之奇冤，百卉俱當九頓。

多情者不以生死易心，好飲者不以寒暑改量，喜讀書者不以忙閒作輟。
朱其恭曰：此三言者，皆是心齋自為寫照。
王司直曰：我願飲酒讀離騷，至死方輟，何如？

蛛為蝶之敵國，驢為馬之附庸。
周星遠曰：妙論解頤，不數晉人危語隱語。
黃三交曰：自開闢以來，未聞有此奇論。

立品須發乎宋人之道學，涉世須參以晉代風流。
方寶臣曰：真道學，未有不風流者。
張竹坡曰：夫子自道。
胡靜夫曰：予贈今陵前輩趙客菴句云：「文章鼎立莊騷外，杖履風流晉
宋間。」今當移贈山老。
倪永清曰：等閒地位，卻是個雙料聖人。
陸雲士曰：有不風流之道學，有風流之道學，有不道學之風流，有道學
之風流。毫釐千里。

古謂禽獸亦知人倫，予謂匪禽獸也，即草木亦復有之。牡丹為王，芍藥
為相，其君臣也；南山之喬，北山之梓，其父子也；荊之聞分而枯，聞
不分而活，其兄弟也；蓮之並蒂，其夫婦也；蘭之同心，其朋友也。
江含徵曰：綱常倫理，今日幾於掃地！合向花木鳥獸中求之。
又曰：心齋不喜迂腐，此卻有腐氣。

豪傑易於聖賢，文人多於才子。
張竹坡曰：豪傑不能為聖賢，聖賢未有不豪傑，文人才子亦然！

牛與馬，一仕而一隱也；鹿與豕，一仙而一凡也。
杜茶村曰：田單之火牛，亦曾效力疆場；至馬之隱者，則絕無之矣。若
武王歸馬於華山之陽，所謂勒令致仕者也。
張竹坡曰：莫與兒孫作牛馬，蓋為後人審出處語也。

古今至文，皆血淚所成。
吳晴岩曰：山老清淚痕一書，細看皆是血淚。
江合徵曰：古今惡文，亦純是血。

情之一字，所以維持世界，才之一字，所以粉飾乾坤。
吳雨若曰：世界原從情字出生。有夫婦然後有父子，有父子然後有兄弟
，有兄弟然後有朋友，有朋友然後有君臣。
釋中州曰：情與才缺一不可。

孔子生於東魯，東者生方，故禮樂文章，其道皆自無而有。釋迦生於西
方，西者死地，故受想行識，其教皆自有而無。
吳街南曰：佛遊東土，佛入生方; 人望西天，豈知是尋死地？嗚呼! 西
方之人兮，之死靡他。
殷日成曰：孔子只勉人生時用功，佛氏只教人死時作主，各自一意。
倪永清曰：盤古生於天心，故其人在不有不無之間。

有青山方有綠水，水惟借色於山；有美酒便有佳詩，詩亦乞靈於酒。
李聖許曰：有青山綠水，乃可酌美酒而詠佳詩，是詩酒又發端於山水也
。

嚴君平以卜講學者也，孫思邈以醫講學者也，諸葛武侯以出師講學者也
。
殷日戒曰：心齋殆又以《幽夢影》講學者耶。
戴田友曰：如此講學，纔可稱道學先生。

人則女美於男，禽則雄華於雌，獸則牝牡無分者也。
牡子皇曰：人亦有男美於女者，此尚非確論。
徐松之曰：此是茶村興到之言，亦非定論。
  　
鏡之不幸而遇嫫母，硯之不幸而遇俗子，劍之不幸而遇庸將，皆無可奈
之事。
楊聖藻曰：凡不幸者，皆可此概也。
閔賓連曰：心齊案頭無一佳硯，然詩文絕無一點塵俗氣，此又硯之大幸
也。
曹沖谷曰：最無可奈者，佳人定隨癡漢。

天下無書則已，有則必當讀；無酒則已，有則必當飲；無名山則已，有
則必當遊；無花月則已，有則必當賞玩；無才子佳人則已，有則必當愛
慕憐惜。
弟木山曰：談何容易，即我家黃山，幾能得一到耶？

秋蟲春鳥，尚能調聲弄舌，時吐好音。我輩搦管拈毫，豈可甘作鴉鳴牛
喘？
吳園次曰：牛若不喘，宰相安肯問之？
張竹坡曰：宰相不問科律，而問牛喘，真是文章司命。
倪永清曰：世皆以鴉鳴牛喘為歌鸞唱，奈何！

媸顏陋質，不與鏡為仇者，亦以鏡為無知之死物耳，使鏡而有知，必遭
破矣。
江含徵曰：鏡而有知，遇若輩早已迴避矣。
張竹坡曰：鏡而有知，必當化媸為姘。

吾家公藝，恃百忍以同居，千古傳為美談，殊不知忍而至於百，則其家
庭乖戾暌隔之處，正未易更僕數也。
江含徵曰：然除了一忍，更無別法。
顧天石曰：心齊此論，先得我心，忍以治家可耳。奈何進之？高宗使忍
以養成武氏之禍哉。
倪永清曰：若用忍字，則百猶嫌少，否則以劍字處之足矣。或曰: 出家
二字足以處之。
王安節曰：惟其乖戾睽隔，是以要忍。

九世同居盛為盛事，然止當與割股廬墓者作一例看，可以為難矣，不可
以為法也，以其中庸之道也。
洪去蕪曰：古人原有父子異官之說。
沈契掌曰：必居天下之廣居而後可。

作文之法：意之曲折者，宜寫之以顯淺之詞；理之顯淺者，宜運之以曲
折之筆；題之熟者，參之以新奇之想；題之庸者，深之以關繫之論；至
於窘者舒之使長，縟者刪之使簡，俚者文之使雅，鬧者攝之使靜，皆所
謂裁制也。

陳康疇曰：深得作文三昧語。
張竹坡曰：所謂節制之師。
王丹麓曰：文家秘旨，和盤托出，有功作者不淺。

筍為蔬中尤物，荔枝為果中尤物，蟹為水族中尤物，酒為飲食中尤物，
月為天文中尤物，西湖為山水中尤物，詞曲為文字中尤物。
張南村曰：《幽夢影》可為書中尤物。
陳 山曰：此一則，又為《幽夢影》中尤物。

買得一本好花，猶且愛護而憐惜之，矧其為解語花乎！
周星遠曰：性至之語，自是君身有仙骨，世人那得知其故耶！
石天外曰：此一副心，令我念佛數聲。
李若金曰：花能解語而落於粗惡武夫，或遭獅吼戕賊，雖欲愛護何可得
！
王司直曰：此言是惻隱之心，即是是非之心。

觀手足便面，足以知其人之雅俗，唯以識其人之交遊。
李聖許曰：今人以筆資丐名人書畫，名人何嘗與之交遊？吾知其手足便
面雖雅，而其人甚俗也。心齋此條，猶非定論。
畢嵎谷曰：人苟肯以筆資丐名人書畫，則其人猶有雅道存焉。世固有並
不愛此道者。
錢目天曰：二語皆然。

水為至污之所會歸，火為至污之所不到，若變不潔為至潔，則水火皆然
。
江含徵曰：世間之物，宜投諸水火者不少，蓋其喜變也。

貌有醜而可觀者，有雖不醜而不足觀者；文有不通而可愛者，有雖通而
極可厭者；此未易與淺人道。
陳康疇曰：相馬於牝牡驪黃之外者，得之矣。
李若金曰：究竟可觀者必有奇怪之處，可愛者必無大不通。
梅雪坪曰：雖通而可厭，便可謂之不通。

遊玩山水亦復有緣，苟機緣未至，則雖近在數十里之內，亦無暇到也。
張南村曰：予晤心齊，詢其曾遊黃山否？心齋對以未遊，當是機緣未至
耳。
陸雲士曰：余慕心齊者十年，今戌寅之冬，始得一面，身到黃山恨其晚
，而正未晚也。

貧而無諂，富而無驕，古人之所賢也；貧而無驕，富而無諂，今人之所
少也；足以知世風之降矣。
許耒庵曰：戰國時已有貧賤驕民之說矣。
張竹坡曰：有一人一時，而對此諂對彼驕者更難。

昔人欲以十年讀書，十年遊山，十年檢藏。予謂檢藏儘可不必十年，只
二三載足矣。若讀書與遊山，雖或相倍蓗，恐亦不足以償所願也。必也
如黃九煙前輩之所云：「人生必三百歲而後可乎！」
江含徵曰：昔賢原謂盡則安能，但身到處莫放過耳。
孫松坪曰：吾鄉李長蘅先生，愛湖上諸山，有每個峰頭住一年之句，然
則黃九煙先生，所云猶恨其少。
張竹坡曰：今日想來，彭祖反不如馬遷。

財為小人所罵，毌為君子所鄙；寧為盲主司之得擯棄，毌為諸名宿之所
不知。
陳康疇曰：世之人自今之後，慎毌罵心齋也。
江含徵曰：不獨罵也，即打亦無妨，但恐雞肋不足以當尊拳耳。
張竹坡曰：後兩句足少平吾恨。
李若金曰：不為小人所罵，便是鄉愚；若為君子所鄙，斷非佳生。

傲骨不可無，傲心不可有；無傲骨則近於鄙夫，有傲心不得為君子。
吳街南曰：立君子之側，骨亦不可傲，當鄙夫之前，心亦不可不傲。
石天外曰：道學之言，才人之筆。
龐筆奴曰：現身說法，真實妙諦。

蟬為蟲中夷齊，蜂為蟲中管晏。
崔青峙曰：心齋可謂蟲中之董狐。
吳鏡秋曰：蚊是蟲中酷吏，蠅是蟲中遊客。

曰癡曰愚曰拙曰狂，皆非好字面，而人每樂居之；曰奸曰黠曰強曰佞反
是，而人每不樂居之。何也？
江含徵曰：有其名者無其實，有其實者避其名。世有奸黠強佞，而貌託
癡愚拙狂者，謂為不樂居，恐亦未必。

唐虞之際，音樂可感鳥獸，此蓋唐虞之鳥獸，故可感耳。若後世之獸，
恐未必然。
洪去蕪曰：然則鳥獸亦隨世道升降耶？
陳康疇曰：後世鳥獸，應是後世人之所化身，即不無升降，正未可知。
石天外曰：鳥獸自是可感，但無唐虞音樂耳。
畢右萬曰：後世之鳥獸，與唐虞無異，但後世之人迴不同耳。

痛可忍，而癢不可忍；苦可忍，而酸不可忍。
陳康疇曰：余見酸子，偏中耐苦。
張竹坡曰：是痛癢關心語。
余香祖曰：癢不可忍，須倩麻姑搔背。
釋牧堂曰：若知痛癢，辨苦酸，便是居士悟道處。

鏡中之影，著色人物也；月下之影，寫意人物也；鏡中之影，  邊畫也
；月下之影，沒骨畫也；月中山河之影，天文中地理也；水中星月之象
，地理中天文也。
惲叔子曰：繪空鏤影之筆。
石天外曰：此種著色寫意，能令古今善畫人一齊擱筆。
沈契掌曰：好影子俱被心齋先生畫著。

能讀無字之書，方可得驚人妙句；能會難通之解，方可參最上禪機。
黃交三曰：山老之學，從悟而入，故常有徹天徹地之言。

若無詩酒，則山水為具文；若無佳麗，則花月皆虛設；才子而美姿容，
佳人而工著作，斷不能永年者，匪獨為造物之所忌。蓋此種原不獨為一
時之寶，乃古今萬世之寶，故不欲久留人世，以娶褻耳。
鄭破水曰：千古傷心，同聲一哭。
王司直曰：千古傷心者，讀此可以不哭矣。

陳平封曲逆侯，史漢注皆云音去遇。予謂此是北方人土音耳。若南人四
音俱全，似仍當讀作本音為是。
孫松坪曰：曲逆，今完縣也。眾水瀠洄，勢曲而流逆，予嘗為土人之訂
心，心齋重發吾覆矣。

古人四聲俱備，如「六」「國」二字，皆入聲也。今梨園演蘇秦戲，必
讀六為溜，讀國為鬼，從無讀入聲者。然考之《詩經》，如良馬六之，
無衣六兮之類，皆不與去聲 而 祝告襖；國字皆不與上聲 ，而 入陌質
韻；則是古人似亦有入聲，未必盡讀六為溜，讀國為鬼也。
弟木山曰：梨園演蘇秦，原不盡讀六國為溜鬼。大抵以曲調為別，若曲
是南調，則仍讀入聲也。

閒人之硯，固欲其佳，而忙人之硯，尤不可不佳；娛情之妾，固欲其美
，廣嗣之妾，亦不可不美。
江含徵曰：硯美不墨可也，妾美招妒奈何。
張竹坡曰：妒在妾不在美。

如何是獨樂樂？曰鼓琴；如何是與人樂樂？曰弈棋；如何是眾樂樂？曰
馬吊。
蔡鉉升曰：獨樂樂與人樂樂孰樂? 曰：「不若與人！」與少樂樂與眾樂
樂孰樂？曰「不若與少。」
王丹麓曰：我與蔡君異，獨畏人為鬼陣，見則必亂其局後已。

不待教而善為惡者，胎生也；必待教而後為善為惡者，卵生也；偶因一
事之感觸，而突然為善為惡者，濕生也；前後判若兩截，化生也；凡物
以形用，其以神用者則鏡也，符印也，日晷也，指南針也。
袁中江曰：凡人皆以形用，其以神用者：聖賢也、仙也、佛也。
黃虞外曰：凡物之用皆形，而其所以然者神也；鏡凸凹而易其肥瘦，符
印以專一而主其神機，日晷以恰當而定其準則，指南以靈動活其針縫，
是皆神而明之。存乎人矣。

才子遇才子，每有憐才之心；美人遇美人，必無惜美之意；我願來世托
生為絕代佳人，一反其局而後快。
陳  山曰：諺云：「鮑老當筵笑郭郎，笑他舞袖大郎當。若教鮑老當筵
舞，轉更郎當舞袖長。」則為之奈何？
鄭藩修曰：俟心齊來世為佳人時再識。
余湘客曰：古亦有我見猶憐者。
倪永清曰：再來時，不可忘卻。

予嘗欲建一無遮大會，一祭歷代才子，一祭歷代佳人，俟遇有真正高僧
，即當為之。
顧天石曰：君若果有此盛舉，請遲二三十年之後，則我亦可拜領盛情也
。
釋中洲曰：我是真高僧，請即為之，何如？不然，則此二種沉魂滯魄，
何日而得解脫耶？
江含徵曰：折柬雖具，而未有定期，佳人亦復怨聲載道。又曰：我恐非
才子而冒為才子，非佳人而冒為佳人，雖有十萬八千母陀羅臂，亦不能
具香廚法膳也。心齋以為然否？
釋遠峰曰：中洲和尚，不得奪我施主。

聖賢者，天地之替身。
石天外曰：此語大有功名教，敢不伏地拜倒！
張竹坡曰：聖賢者，乾坤之幫手也。

天極不難做，只須生仁人、君子、有才德者二三十人唯矣。君一、相一
、冢宰一，及諸路總制撫君是也。
黃九煙曰：吳歌有云：「做天切莫做四月天。」可見天亦有難做之時。
江含徵曰：天若好做，不須女媧氏補之。
尤謹庸曰：天不做天，只是做夢，奈何！奈何！
倪永清曰：天若都生善人君相，皆當袖手，便可無為而治。
陸雲士曰：極誕極奇之話，極真極確之話。

擲陞官圖，所重在德，所忌在贓，何一登仕版，輒與之相反耶？
江含徵曰：所重在德，不過是要贏幾文錢耳。
沈契掌曰：仕版原與紙版不同。

動物中有三教焉：蛟龍麟鳳之屬，近於儒者也；猿狐鶴鹿之屬，近於仙
者也；獅子牯牛之屬，近於釋者也。植物中有三焉：竹梧蘭蕙之屬，近
於儒者也；蟠桃老桂之屬，近於仙者也；蓮花薝蔔之屬，近於釋者也。
顧天石曰：請高唱西廂一句，一箇通徹三教九流。
石天外曰：眾人碌碌，動物中蜉蝣而已；世人崢嶸，植物中荊棘而已。

佛氏云：「日月在須彌山腰」果爾則日月必是遶山橫行而後可，苟有升
有降，必為山顛所礙矣。又云：「地上有阿耨達池，其水四出，流入諸
印度。」又云：「地輪之下為水輪，水輪之下為風輪，風輪之下為空輪
。」余謂此皆喻人身也。須彌山喻人首，日月喻兩目，池水四出，喻血
脈流通，地輪喻此身水為便溺，風為洩氣。此下則無物矣。
釋遠峰曰：卻被此公道破。
畢右萬曰：乾坤交往，有三股大氣：一呼吸、二盤旋、三升降。呼吸之
氣在八卦為震巽，在天地為風雷、為海潮。在人身為鼻息;   盤旋之氣
：在八卦為坎離，在天地為日月，在人身為兩目，為指尖髮頂羅紋，在
草木為樹節蕉心;   升降之氣：在八卦為艮兌，在天地為山澤，在人身
為髓液便溺，為頭顱肚腹，在草木為花葉之萌彫，為樹梢之向天，樹根
之入地，知此而寓言之。出於二氏者，皆可類推而悟。

蘇東坡和陶詩，尚遺數十首，予嘗欲集東坡句以補之，苦於韻之弗備而
止。如責子詩中不識六與七，但覓梨與栗七字；栗字皆無其韻也。

予嘗偶得句，亦殊可喜，惜無佳對，遂未成詩。其一為「枯葉帶蟲飛」
，其一為「鄉月大於城」，姑存之，以俟異日。「空山無人，水流花開
」二句，極琴心之妙境；「勝固欣然，敗亦可喜」二句，極手談之妙境
；「帆隨湘轉，望衡九面」二句，極泛舟之妙境；「胡然而天，胡然而
帝」二句，極美人之妙境。

鏡與水之影所受者也，日與燈之影所受者也，月之有影則在天者為受，
而在地者為施也。
鄭破水曰：受施二字，深得陰陽之理。
龐天池曰：幽夢之影，在心齋為施，在筆奴為受。

水之為聲有四：有瀑布聲，有流泉聲，有灘聲，有溝澮聲。風之為聲有
三：有松濤聲，有秋葉聲，有波浪聲。雨之為聲有二：有梧葉荷葉上聲
，有承簷溜竹筩中聲。
弟木山曰：數聲之中，惟水聲最為可厭。以其無已時，甚聒人耳也。

文人每好鄙薄富人，然於詩文之佳者，又往往以金玉珠璣錦鏽譽之，則
又何也？
陳 山曰：猶之富貴之家，張山臞野老落木荒村之畫耳。
江含徵曰：富人嫌其慳且俗耳，非嫌其珠玉文繡也。
張竹坡曰：不文雖富可鄙，能文雖窮可敬。
陸雲士曰：竹坡之言，是真公道說話。
李若金曰：富人之可鄙者在吝。或不好史書，或畏交遊，或趨炎熱，而
輕忽寒士，若非然者，則富翁大有裨益人處，何可少之？
　
能閒世人之所忙者，方能忙世人之所閒。

先讀經，後讀史，則論事不謬於聖賢；既讀史，復讀經，則觀書不徒為
章句。
黃三交曰：宋儒語錄中，不可多得之句。
陸雲士曰：先儒著書法，累牘連章，不若心齋數言道盡。
王宓草曰：妄論經史者，還宜退而讀經。

居城市中，當以畫幅為山水，以盆景當苑囿，以書籍當朋友。
周星遠曰：究是心齋偏重獨樂樂。
王司直曰：心齋先生，置身於畫中矣。

鄉居須得良朋始佳。若田夫樵子，僅能辦五穀而測晴雨，久且數未免生
厭矣。而友之中當以能詩為第一，能談次了，能畫次之，能歌又次之，
解觴政又次之。
江含徵曰：說鬼話者又次之。
殷日戒曰：奔走於富貴之門者，自應以善說鬼語為第一，而諸客次之。
倪永清曰：能詩者必能說鬼話。
陸雲士曰：三說遞進，愈轉愈妙，滑稽之雄。

玉蘭花中之伯夷也。葵花中之伊尹也。蓮花中之柳下惠也。鶴鳥中之伯
夷也中。雞鳥中之伊尹也。鶯鳥中之柳下惠也。無其罪而虛受惡名者。
蠹魚也。有罪而恆逃清議者     也。
張竹坡曰：自是老吏斷獄。
李若金曰：予嘗有除蛛網說。則討之未嘗無人。
　
臭腐化為神奇，醬也、腐乳也、金汁也，至神奇化為臭腐，則是物皆然
。
袁中江曰：神奇不化臭腐者，黃金也，真詩文也。
王司直曰：曹操、王安石文字，亦真是神奇出於臭腐。

黑與白交，黑能污白，白不能掩黑，香與臭混，臭能勝香，香不能敵臭
；此君子小人相攻之大勢也。
弟木山曰：人必喜白而惡黑，黜臭而取香，此又君子必勝小人之理也。
理又在烏論乎勢？
石天外曰：余嘗言於黑處著一些白；人必驚心駭目，皆知黑處有白；於
白處著一些黑，人亦必驚心駭目，以為白處有黑；甚矣君子之易於形短
，小人易於見長，此不虞之譽，求全之毀由來也。讀此慨然！
倪永清曰：當今以臭攻臭者不少。

恥之一字，所以治君子；痛之一字，所以治小人。
張竹坡曰：若使君子以恥治小人，則有恥且格，小人以痛報君子，則盡
忠報國。

鏡不能自照，衡不能自權，劍不能自擊。
倪永清曰：詩不能自傳，文不能自譽。
龐天池曰：美不能自見，醜不能自掩。

人云：「詩必窮後工。」蓋窮則語多感慨，易於見長耳。若富貴中人，
既不可憂歎賤，所談者不過風雲月露而已，詩安得佳？苟思所變，計惟
有出遊一法，即所見之山川風土物產人情或當瘡痍兵燹之餘，或值旱澇
災祲之後，無一可寓之詩中。借他人之窮愁，以供我之諒歎，則詩亦不
必待窮而後工也。
張竹坡曰：所以鄭監門流民圖，獨步千古。
倪永清曰：得意之遊，不暇作詩，失意之遊，不能作詩。苟能以無意之
遊，則眼光識力，定是不同。
尤梅庵曰：世之窮者多而工詩者少，詩亦不任受過也。


跋

之一

    昔人云：「梅花之影妙於梅花。」竊意影子何能妙於花？為花妙則
影亦妙；枝幹扶 （ 疏），自爾天然生動。凡一切文字語言，總是才人
影
子，人妙則影自妙。
        此冊一行一句，非名言，即韻語，皆從胸次體驗而出。故能發
人警省，片玉碎金，俱可寶貴。幽人夢境，讀者物坐影響觀可矣。
南村 張 識

之二

    抱異疾者多奇夢，夢所未到之境，夢所未見之事。以心為君主之官
，邪干之故如此，此則病也，非夢也。至若夢木撐天，夢河無水，則休
咎應之；夢牛尾，夢蕉鹿，則得失應之；此則夢也，非病也。心齋之《
幽夢影》，非病也，非夢也，影也，影者惟何？石火之一敲，電光之一
瞥也。東坡所謂「一掉頭時生老病，一彈指頃去來今」也。
    昔人云：「芥子具須彌。」心齋則於 忽備古今也。 此因其心閒手
閒，故弄墨如此之閒適也。心齋豈長於勘夢者也，然而未可向癡人說也
。
                                            寓東淘 江之蘭跋

之三

    昔人著書，間附評語，若以評語參錯書中，則《幽夢影》創格也。
詩言雋旨，前於後喁，令讀者如入真長座中，與諸客周旋，聆其 欬；
不禁色舞眉飛，洵翰墨中奇觀也。
    書名曰夢曰影，蓋取六如之義。饒廣長舌，散天女花，心燈意蕊，
一印印空，可以悟矣。

                                      已末夏日 震澤 楊復吉識











*** END OF THE PROJECT GUTENBERG EBOOK 幽夢影 ***


    

