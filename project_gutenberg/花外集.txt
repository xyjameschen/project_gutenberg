*** START OF THE PROJECT GUTENBERG EBOOK 花外集 ***




Peter Lai




《花外集》 王沂孫


天香 龍涎香

孤嶠蟠煙，層濤蛻月，驪宮夜采鉛水。泛遠槎風，夢深薇露，化作斷魂心字。紅瓷候火，還乍識、冰環玉指。一縷縈簾翠影，依稀海天雲氣。
幾回殢嬌半醉。剪春燈、夜寒花碎。更好故溪飛雪．小窗深閉。荀令如今頓老（一作憔悴），總忘卻、尊前舊風味。謾惜余熏，空黃素被。



花犯 苔梅

古蟬娟，蒼鬟素靨、盈盈瞰流水。斷魂十裏。歎紺縷飄零，難寄離思、故山歲晚誰堪寄。琅玕聊自倚。謾記我、綠蓑沖雪，鄧舟寒浪裏。
三花兩（一作雨）蕊破蒙茸，依依似有恨、明珠輕委。雲臥穩，藍衣正、護春憔悴。羅浮夢、半蟾掛曉，麼鳳冷、山中人乍起。又喚取、玉奴歸去，餘香空翠被。



露華 碧桃

紺葩乍坼。笑爛漫嬌紅，不是春色。換了素妝，重把青（一作素）螺輕拂。舊歌共渡煙江，卻占玉奴標格。風霜峭（一作悄）、瑤台種時，付與仙骨。
閑門晝掩淒惻。似淡月梨花，重化清魄。尚（一作常）帶唾痕香凝，怎忍攀摘？嫩綠漸滿（一作暖）溪陰，蔌蔌新粉雲出。芳豔冷、劉郎朱應認得。



露華 前題

晚寒佇立，記鉛輕黛淺，初認冰魂。紺羅襯玉，猶凝茸唾香痕。淨洗妒春顏色，勝小紅、臨水湔裙。煙渡遠，應憐舊曲，換葉移根。
山中去年人到（一作別）、怪月悄風輕，閑掩重門。瓊肌瘦損，那堪燕子黃昏。幾片故（一作過）溪浮玉，似夜歸、深雪前村。芳夢冷，雙禽誤宿粉雲。



南浦 春水

柳下碧粼粼，認曲塵乍生，包嫩如染（一作清溜初滿）。清溜滿（一作色嫩染）銀塘，東風細、參差縠紋初遍（一作如剪）。別君南浦，翠眉曾照波痕淺。再來漲綠迷舊處，添卻殘紅幾片。
葡萄過雨新痕，正拍拍輕鷗，翩翩小燕。簾影蘸樓陰，芳流去、應有淚珠千點（一作流遍）。滄浪一舸，斷魂重唱蘋花怨。采香幽徑（一作涇）鴛鴦睡（一作暖），誰道湔裙人遠？



南浦 前題

柳外碧連天，漾翠紋漸平，低蘸雲影。應是雪初消，巴山路、峨眉乍窺清鏡。綠痕無際，幾番漂蕩江南恨。弄波素襪知甚處？空把落紅流盡。
何時橘裏蓴鄉，泛一舸翩翩，東風歸興。孤夢繞滄浪，蘋花岸、漠漠雨昏煙瞑。連筒接縷，故溪深掩柴門靜。只愁雙燕銜芳（一作春）去，拂破藍光千頃。　



聲聲慢 催雪

風聲慫恿，雲意商量，連朝滕六遲疑。茸帽貂裘。兔園准擬吟詩。紅爐旋添獸炭，辦金船、羔酒鎔脂。問剪水，工夫猶未，還待何時？
休被梅花爭白，好誇奇鬥巧，早遍瓊枝。彩索金鈴，佳人等塑獅兒，怕寒繡幃慵起，夢梨雲、說與春知。莫誤了，約生猷、船過剡溪。



高陽臺 紙被

霜楮刳皮，冰花擘繭，滿腔絮濕湘簾。抱甕工夫，何須待吐吳蠶。水香玉色難裁剪，更繡針、茸線休拈。伴梅花、暗卷春風，鬥帳孤眠。
篝熏鵲錦熊氈、任粉融脂涴，猶怯癡寒。我睡方濃，笑他欠此清（一作情）緣。揉來細軟烘烘暖。盡何妨、挾纊裝綿。酒魂醒，半榻梨雲，起坐詩禪。



疏影 詠梅影

瓊妃臥月，任素裳瘦損，羅帶重結。石徑春寒，碧蘚參差，相思曾步芳?。離魂分破東風恨，又夢入、水孤雲闊。算如今，也厭娉婷，帶了一痕殘雪。
猶記奩半掩，冷枝畫未就，歸掉輕折。幾度黃昏，忽到窗前，重想故人初別。蒼虯欲卷漣漪去，慢蛻卻、連環香骨。早（一作早又是）翠蔭蒙茸，不似一枝情絕。



無悶 雪意

陰積龍荒，寒度雁門，西北高樓獨倚。悵（一作恨）短景無多，亂山如此。欲喚飛瓊起舞，怕攪碎、紛紛銀河水。凍雲一片，藏花護玉，未教輕墜。
清致，悄無似。有照水一（一作南）枝，已攙著意。誤幾度憑欄，莫愁凝睇。應是梨花夢好，未肯放、東風來人世。待翠管、吹破蒼茫，看取玉壺天地。



眉嫵 新月

漸新痕懸柳，淡彩穿花，依約破初瞑。便有團圓意，深深拜，相逢誰在香徑？畫眉未穩，料素娥、猶帶離恨。最堪愛、一曲銀鉤小，寶簾掛秋冷。
千古盈虧休問。歎漫磨玉斧，難補金鏡。太液池猶在。淒涼處、何人重賦清景？故山夜永。試待他、窺戶端正。看雲外山河，還老桂花舊影（一作還老盡桂花影）。



水龍吟 牡丹

曉寒慵揭珠簾，牡丹院落花開未？玉欄杆畔，柳絲一把，和風半倚。國色微酣，天香乍染，扶春不起。自真妃舞罷，謫仙賦後，繁華夢、如流水。
池館家家芳事。記當時、買栽無地。爭如一朵，幽人獨對，水邊竹際。把酒花前。剩拚醉了，醒來還醉。怕洛中春色，匆匆又入，杜鵑聲裏。



水龍吟 海棠

世間無此娉婷，玉環未破東風睡。將開半斂，似紅還白，餘花怎化？偏占年華，禁煙才過，夾衣初試。歎黃州一夢，燕宮絕筆，無人解、看花意。
猶記花陰同醉。小欄杆、月高人起。千枝媚色，一庭芳景，清寒似水。銀燭延嬌，綠房留豔，夜深花底。怕明朝、小雨濛濛，便化作燕支淚。



水龍吟 落葉

曉霜初著青林，望中故國淒涼早。蕭蕭漸積，紛紛猶墜，門荒徑悄。渭水風生，洞庭波起，幾番秋杪。想重?半沒，千峰盡出，山中路、無人到。
前度題紅杳杳。溯宮溝、暗流空繞、啼螿未歇，飛鴻欲過，此時懷抱。亂影翻窗，碎聲敲砌，愁人多少。望吾廬甚處，只應今夜，滿庭誰掃。



水龍吟 白蓮

淡妝不掃蛾眉，為誰佇立羞明鏡。真妃解語，西施淨洗，娉婷顧影。薄露初習，纖塵不染，移根玉井。想飄然一葉，颼颼短髮，中流臥、浮煙艇。
可惜瑤台路回。抱淒涼、月中難（一作誰）認。相逢還是，冰壺浴罷，牙床酒醒。步襪空留，舞裳（一作羽衣）微褪，粉殘香冷。望海山依約，時時夢想，素波千頃。



水龍吟 前題

翠雲遙擁環妃，夜深按徹霓裳舞。鉛華淨洗，涓涓出浴，盈盈解語。太液荒寒。海山依約，斷魂何許？甚人間別有，冰肌雪豔？嬌無奈、頻相顧。
三十六陂煙雨。舊淒涼、向誰堪訴。如今謾說，汕姿自潔，苦心更苦。羅襪初停。玉璫還解，早淩波去。試乘風一葉，重來月底，與修花（一作簫）譜。



綺羅香 秋思

屋角疏星，庭陰暗水，猶記藏鴉新樹。試折梨花，行入小欄深處。聽粉片。簌簌飄階，有人在、夜窗無語。料如今、門掩孤燈，畫屏塵滿斷腸句。
佳期渾似流水，還見梧桐幾葉，輕敲朱戶。一片秋聲，應做兩邊愁緒。江路遠、歸雁無憑，寫繡箋、倩誰將去？謾無聊，猶掩芳樽，醉聽深夜雨。



綺羅香 紅葉

玉杵余丹，金刀剩彩，重染吳江孤樹。幾點朱鉛，幾度怨啼秋暮。驚舊夢、綠鬢輕凋，訴新恨、絳唇微注。最堪憐、同拂新霜，繡蓉一鏡晚妝妒。
千林搖落漸少，何事西風老色，爭妍如許。二月殘花，空誤小車山路。重認取，流水荒溝，怕猶有、寄情芳語。但淒涼、秋苑斜陽，冷枝留（一作流）醉舞。



綺羅香 前題

夜滴研朱，晨妝試酒，寒樹偷分春豔。賦冷吳江，一片試霜猶淺。驚漢殿、絳點初凝。認隋苑、彩技重剪。間仙丹、煉熟何遲？少年色換已秋晚。
疏枝頻撼暮雨，俏得西風幾度，舞衣吹斷。綠水荒溝，終是賦情人遠。空一似、零落桃花，又等閒、誤他劉阮。且留取，閑寫幽情，石闌三四片。



齊天樂 螢

碧痕初化池塘草，熒熒野光相趁。扇薄星流，盤明露滴，零落秋原飛燐。練裳暗近。記穿柳生涼，度荷分瞑。誤我殘編，翠囊空歎夢無准。
樓陰時過數點，倚欄人未睡，曾賦幽恨。漢苑飄苔，秦陵墜葉，千古淒涼不盡。何人為省？但隔水餘暉，傍林殘影。已覺蕭疏，更堪秋夜永！



齊天樂 蟬

綠槐（一作陰）千村西窗悄（一作曉），厭厭晝眠驚起。飲露身輕，吟風翅薄（一作嫩翼風微，流聲露悄），半剪冰箋誰寄？淒涼倦耳。謾重拂琴絲，怕尋冠珥。短夢深宮，向人猶自訴憔悴。
殘虹收盡過雨，晚來頻斷續，都是秋意。病葉難留，纖柯易老，空憶斜陽身世。窗（一作山）明月碎。甚已絕餘音，尚遺枯蛻。鬢影參差，斷魂青（一作清）鏡裏。



齊天樂 前題

一襟余恨宮魂斷，年年翠陰庭樹（一作宇）。乍咽涼柯，還移暗葉，重把離愁深（一作低）訴。西窗（一作園）過雨。怪瑤珮流空（一作漸金錯鳴刀），玉箏調柱。鏡暗（一作掩）妝殘，為誰嬌鬢尚如許？
銅汕鉛淚似洗，歎攜盤去遠，難貯零露。病翼驚秋，枯形閱世，消得斜陽幾度。餘音更苦，甚獨抱清高（一作商），頓成悽楚。謾想薰風，柳絲千萬縷。



齊天樂 贈秋崖道人西歸

冷煙殘水山陰道，家家擁門黃葉。故里魚肥，初寒雁落，孤艇將歸時節。江南恨切，問還與河人，共歌新闋？換盡秋芳，想渠西子更愁絕。
當時無限舊事，歎繁華似夢，如今休說（一作今向誰說）。短褐臨流，幽懷倚石，山色重逢都別。江雲凍結，算只有梅花，尚堪攀折。寄取相思，一枝和夜雪。



齊天樂 四明別友

十洲三島曾行處，離恨幾番悽惋。墜葉重題，枯條舊折，蕭颯那逢秋半。登臨頓懶，更葵箑難留，苧衣將換。試語孤懷，豈無人與共幽怨？
遲遲終是也別，算何如趁取，涼生江滿。掛月催程，收風借泊，休憶征帆已遠。山陰路畔。縱鳴壁猶蛩，過樓初雁。政恐黃花，等人歸較晚。


　
一萼紅 石屋探梅

思飄飄。擁仙姝獨步，明月照蒼翹。在候猶遲，庭陰不掃。門掩山意蕭條。抱芳恨、佳人分薄，似未許、芳魄化春嬌。雨澀風慳，霧輕波細，湘夢迢迢。
誰伴碧尊雕俎？笑瓊肌（一作喚瓊姬）皎皎，綠鬢蕭蕭。青鳳啼空，玉龍舞夜，遙睇河漢光搖。末須賦、疏香淡影，且同倚、枯蘚聽吹簫。聽久餘音欲絕，寒透鮫綃。



一萼紅 丙午春赤城山中題花光卷。

玉嬋娟。甚春餘雪盡，猶未跨青鸞。疏萼無香，柔條獨秀，應恨流落人間。記曾照、黃昏淡月，漸瘦影、移上小欄杆。一點清魂，半枝空（一作寒）色，芳意班班。
重省嫩寒清曉，過斷橋流水，問信孤山。冰粟（一作肌）微銷，塵衣不浣，相見還誤輕攀。未須訝、東南倦客，掩鉛淚、看了又重看。故國吳天樹老，雨過風殘。



一萼紅 紅梅

占芳菲。趁東風嫵媚，重拂淡燕支。青鳳銜丹，瓊奴試酒，驚換玉質冰姿。甚春色、江南太早，有人怪、和雪杏花飛。蘚珮蕭疏。茜裙零亂，山意霏霏。
空惹別愁無數，照珊瑚海影，冷月枯（一作孤）枝。吳豔離魂，蜀妖浥淚，孤負多少心期。歲寒事、無人共省，破丹霧、應有鶴歸時。可惜鮫綃碎剪，不寄相思。



一萼紅 前題

翦丹雲。怕江皋路冷，千疊護清芬。彈淚綃單，凝妝枕重，驚認消瘦冰魂。為誰趁、東風換色，任繹雪、飛滿綠羅裙。吳苑雙身；蜀城高髻，忽到柴門。
欲寄故人千里，恨燕支太薄，寂寞春痕。玉管難留，金尊易注（一作泣），幾度殘醉紛紛。謾重記、羅浮夢覺，步芳影、如宿杏花村。一樹珊瑚淡月，獨照黃昏。



一萼紅 初春懷舊

小庭深。有蒼苔老樹，風物似山林。侵戶清寒（一作寒風），捎池急雨，時聽飛過啼禽（一作啼斷幽禽）。掃荒徑、殘梅似雪，甚過了、人日更多陰？壓酒人家，試燈天氣，相次登臨。
猶記舊遊亭館，正垂楊引縷，嫩草抽簪。羅帶同心，泥金半臂，花畔低唱輕斟。又爭信、風流一別，念前事、空惹恨沉沉。野服山筇醉賞，不似如今。



解連環 橄欖

萬珠懸碧，想炎荒樹密，? ? ? ?。恨絳娣、先整吳帆，正鬟翠逞嬌，故林難別。歲晚相逢，薦青子、獨誇冰頰。點紅鹽亂落，最是夜寒，酒醒時節。
霜槎蝟芒凍裂，把孤花細嚼。時嚥芳冽。斷味惜、回澀余甘，似重省家山，舊遊風月。崖蜜重嘗，到了輸他清絕。更留人、紺丸半顆，素甌泛雪。

　

三姝媚 次周公謹故京送別韻

蘭缸花半綻。正西窗淒淒，斷螢新雁。別人逢稀，謾相看華髮，共成銷黯。總是飄零，更休賦、梨花秋苑。何況如今，離思難禁，俊才都減。
今夜山高江淺。又月落帆空，酒醒人遠。彩袖烏紗（一作絲袖斷歌），解愁人、惟有斷歌幽婉（一作怨）。一信東風，再約著、紅腮青眼。只恐扁舟西去，蘋花弄晚。



三姝媚 櫻桃

紅纓（一作櫻）懸翠葆。漸金鈴枝深，瑤階花少。萬顆燕支，贈舊情爭奈，弄珠人老。扇底清歌，還記得、樊姬嬌小。幾度相思，紅豆都銷，碧絲空嫋。
芳意荼縻開早。正夜色瑛盤，素蟾低照。薦筍同時，歎故園春事，已無多了。貯（一作贈）滿筠籠，偏暗觸、天涯懷抱。謾想青衣初見，花陰夢好。



慶清朝 榴花

玉局歌殘，金陵句絕。年年負卻薰風。西鄰窈窕，獨憐入戶飛紅。前度綠陰載酒，枝頭色比（一作似）舞裙同。何須擬，蠟珠作蒂，緗彩成叢？
誰在舊家殿閣，自太真仙去，掃地春空。朱旛護取，如今應誤花工。顛倒絳英滿徑，想無車馬到山中。西風後，尚餘數點，還勝春濃。



慶宮春 水仙花

明玉擎金，纖羅飄帶，為君起舞回雪。柔影參差，幽芳零亂，翠圍腰瘦一撚。歲華相誤，記前度、湘皋怨別。哀弦重聽，都是淒涼，未須彈徹。
國香到此誰憐？煙冷沙昏，頓成愁絕。花惱難禁，酒銷欲盡，門外冰澌初結。試招仙魄，怕今夜、瑤簪凍折。攜盤獨出，空想咸陽，故宮落月。



高陽臺

殘萼（一作萼淺）梅酸，新溝水綠，初晴節序暄妍。獨立雕欄，誰憐枉度華年？朝朝准擬清明近，料燕翎、須寄銀箋。又爭知、一字相思，不到吟邊。
雙蛾不拂青鸞冷，任花陰寂寂，掩戶閑眠。屢蔔佳期，無憑卻恨金錢。何人寄與天涯信，趁東風、急整歸船。縱飄零、滿院楊花，猶是春前。



高陽臺 陳君衡遠遊未還，周公謹有懷人之賦，倚歌和之。

駝褐輕裝，狨韉小隊，冰河夜渡流澌。朔雪平沙，飛花亂拂峨眉。琵琶已是淒涼調，更賦情、不比當時。想如今，人在龍庭，初勸（一作賜）金卮。
一枝芳信應難寄，向山邊水際，獨抱相思。江雁孤回，天涯人自歸遲。歸來依舊秦淮碧，問此愁、還有誰知？對東風、空似垂楊，零亂千絲。



高陽臺 和周草窗寄越中諸友韻

殘雪庭陰，輕寒簾影，霏霏玉管春葭。小帖金泥，不知春在誰家。相思一夜窗前夢，奈個人、水隔天（一作雲）遮。但淒然、滿樹幽香，滿地橫斜。
江南自是離愁苦，況游驄古道，歸雁平沙。怎得銀箋，殷勤與說年華。如今處處生芳草，縱憑高、不見天涯。更消他，幾度東風，幾度飛花。



掃花遊 秋聲

商飆乍發，漸淅淅初聞，蕭蕭還住。頓驚倦旅。背青燈吊影，起吟愁賦。斷續無憑，試立荒庭聽取。在何許？但落葉滿階，惟有高樹。
迢遞迴夢阻，正老耳難禁，病懷悽楚。故山院宇，想邊鴻孤唳，砌蛩私語。數點相和，更著芭蕉細雨。避無處，這閒愁、夜深尤苦。


　
掃花遊 綠陰

小庭蔭碧，遇驟雨疏風，剩紅如掃。翠交徑小。問攀條弄蕊，有誰重到？謾說青青，比似花時更好。怎知道，自一別漢南，遺恨多少。
清晝人悄悄。任密護簾寒，暗迷窗曉，舊盟誤了。又新枝嫩子，總隨春老。漸隔相思，極目長亭路杳。攪懷抱，聽蒙茸、數聲啼鳥。


　
掃花遊 前題

捲簾翠濕，過幾陣殘寒，幾番風雨。問春住否？但匆匆暗裏，換將花去。亂碧迷人，總是江南舊村。謾凝佇，念昔日采香，今（一作人）更何許？
芳徑攜酒處，又蔭得青青，嫩苔無數。故林晚步，想參差漸滿，野塘山路。倦枕閑床，正好微曛院宇。送悽楚，怕涼聲、又催秋暮。



掃花遊 前題

滿庭嫩碧，漸密葉迷窗，亂枝交路。斷紅甚處？但匆匆換得，翠痕無數。暗影沉沉，靜鎖清和院宇。試凝佇，怕一點舊香，猶在幽樹。
濃陰知幾許？且拂簟清眠，引筇閒步。杜郎老去，算尋芳較晚，倦懷難賦。縱勝花時，到了愁風怨雨。短亭暮，漫青青、怎遮春去？



鎖窗寒 春思

趁酒梨花，催詩柳絮，一窗春怨。疏疏過雨，洗盡滿階芳片。數東風、二十四番，幾番誤了西園宴。認小簾朱戶，不如飛去，舊巢雙燕。
曾見，雙蛾淺。自別後多應，黛痕不展。撲蝶花陰，怕看題詩團扇。試憑他、流水寄情，溯紅不到春更遠。但無聊、病酒厭厭，夜月荼縻院。



鎖窗寒 春寒

料峭東風，廉纖細雨，落梅飛盡。單衣惻惻，再整金猊香燼。誤千紅、試妝較遲，故國不似清明近。但滿庭柳色，柔絲羞舞，淡黃猶凝。
芳景，還重省。向薄曉（一作晚）窺簾，嫩陰攲枕。桐花漸老，已做一番風信。又看看、綠遍西湖，早催塞北歸雁影。等舊時、為帶將歸，並帶江南恨。


　
鎖窗寒

出谷鶯遲，踏沙雁少，殢陰庭宇。東風似水，尚掩沉香雙戶。恁莓階、雪痕乍鋪，那回已趁飛梅去。奈柳邊占得，一庭新瞑，又還留住。
前度，西園路。記半袖爭持，鬥嬌眉嫵。瓊肌暗怯，醉立千紅深處。問如今、山館水村，共誰翠幄熏蕙（一作藎）炷？最難禁、向晚淒涼，化作梨花雨。



應天長

疏簾蝶粉，幽徑燕泥，花間小雨初足。又是禁城寒食，輕舟泛晴淥。尋芳地，來去熟，尚仿佛、大堤南北。望楊柳、一片陰陰，搖曳新綠。
重訪豔歌人，聽取春聲，猶是杜郎曲。蕩漾去年春色，深深杏花屋。東風曾共宿。記小刻、近窗新竹。舊遊遠，沉醉歸來，滿院銀燭。



八六子

掃（一作洗）芳林，幾番風雨，匆匆老盡春禽。漸薄潤（一作燜）侵衣不斷，嫩涼隨扇初生，晚窗自吟。
沉沉，幽徑芳尋。晻靄苔香簾淨，蕭疏竹影庭深。謾淡（一作忘）卻、蛾眉晨妝慵掃，寶釵蟲散（一作拆），繡屏（一作綃屏，一作繡衾）鸞破，當時暗水和雲泛酒，空山留月聽琴。料如今，門前數重翠陰。



摸魚兒

洗芳林、夜來風雨，匆匆還送春去。方才送得春歸了，那又送君南浦。君聽取，怕此際、春歸也過吳中路。君行到處，便快折湖（一作河）邊，千條翠柳，為我系春住。
春還住，休索吟春伴侶。殘花今已塵土。姑蘇台下煙波遠，西子近來何許。能喚否？又恐怕（一無怕字）、殘春到了無憑據。煩君妙語，更為我將春，連花帶柳，寫入翠箋句。



摸魚兒 蓴

玉簾寒、翠痕（一作絲）微斷，浮空清影零碎。碧芽也抱春洲怨，雙卷小緘芳字。還又似，系羅帶、相思幾點青鈿綴。吳中舊事，悵酪乳爭奇，鱸魚謾好，誰與共秋醉？
江湖興，昨夜西風又起。年年輕誤歸計。如今不怕歸無准，卻怕故人千里。何況是，正落日垂虹，怎賦登臨意？滄浪夢裏。縱一舸重遊，孤懷暗老，餘恨渺煙水。



聲聲慢

啼螿門靜，落葉階深，秋聲又入吾廬。一枕新涼，西窗晚雨疏疏。舊香舊色換卻，但滿川，殘柳荒蒲。茂陵遠，任歲華冉冉，老盡相如。
昨夜西風初起，想蓴邊呼棹、橘後思書。短景淒然，殘歌空叩銅壺。當時送行共約，雁歸時、人賦歸歟？雁歸也，問人歸、如雁也無？



聲聲慢

高寒戶牖，虛白尊罍，千山盡入孤光。玉影如空，天葩暗落清香。平生此興不淺，記當年、獨據胡床。怎知道，是歲華換卻，處處堪傷！
已是南樓曲斷，縱疏花淡月，也只淒涼。冷雨斜風，何況獨掩西窗。天涯故人總老，謾相思、永夜相望。斷夢遠，趁秋聲、一片渡江。



聲聲慢 和周草窗

迎門高髻，倚扇清吭，娉婷未數西州。淺拂朱鉛，春風二月梢頭。相逢靚妝俊語，有舊家、京洛風流。斷腸句，試重拈彩筆，與賦閒愁。
猶記淩波欲去，問明璫羅襪，卻為誰留？枉夢相思，幾回南浦行舟。莫辭玉樽起舞，怕重來、燕子空樓。謾惆悵，抱琵琶、閑過此（一作暮）秋。



醉蓬萊 歸故山

掃西風門徑，黃葉凋零，白雲蕭散。柳換枯陰，賦歸來何晚？爽氣霏霏，翠蛾眉嫵，聊慰登臨眼。故國如塵，故人如夢，登高還懶。
數點寒英，為誰零落，楚魄難招，暮寒堪攬。步?荒籬，誰念幽芳遠？一室秋燈，一庭秋雨，更一聲秋雁。試引芳尊，不知消得，幾多依黯？



法曲獻仙音 聚景亭梅，次草窗韻。

層綠峨峨，纖瓊皎皎，倒壓波痕清淺。過眼年華，動人幽意，相逢幾番春換。記喚酒，尋芳處，盈盈褪妝晚。
已銷黯。況淒涼、近來離思，應忘卻、明月夜深歸輦。荏苒一枝春，恨東風、人似天遠。縱有殘花，灑征衣、鉛淚都滿。但殷勤折取，自遣一襟幽怨。



醉落魄

小窗銀燭，輕鬟半擁釵橫玉。數聲春調清真曲，拂拂珠簾，殘影亂紅撲。
垂楊學畫蛾眉綠，年年芳草迷金穀。如今休把佳期蔔。一掬春情，斜月杏花屋。

　

長亭怨 重過中庵故園

泛孤艇、東皋過遍，尚記當日，綠陰門掩（一作庭院）。屐齒莓階，酒痕羅袖，事何限。欲尋前跡，空惆悵、成秋苑。自約賞花人，別後總、風流雲散。
水遠。怎知流水外（一作問水流何處），卻是亂山尤遠。天涯夢短，想忘了、綺疏雕檻（一作吟伴）。望不盡、冉冉斜陽，撫喬木、年華將晚。但數點紅英，猶識（一作試）西園淒婉。



西江月 為趙元父賦雪梅圖

褪粉輕盈瓊靨，護香重疊冰綃。數枝誰帶玉痕描，夜夜東風不掃。
溪上橫斜影淡，夢中落莫魂銷。峭寒未肯放春嬌，素被獨眼清曉。



踏莎行 題草窗詞卷

白石飛仙，紫霞淒調，斷歌人聽（一作重恨）知音少。幾番幽夢欲回時，舊家池館生青草（一作沉沉幽夢小池荒，依依芳意閑窗悄）。
風月交遊（一作風日空留），山川懷抱，憑誰說與春知道。空留離（一作遺）恨滿江南，相思一夜蘋花老。



淡黃柳 甲戌冬，別周公謹丈於孤山中。次冬，公謹遊會稽，相會一月。又次冬，公謹自剡還，執手聚別，且複別去。悵然於懷，敬賦此解。

芳邊短笛，初結孤山約。雨悄風輕寒漠漠。翠鏡秦鬟釵別，同折幽芳怨搖落。
素裳薄，重拈舊紅萼。歎攜手，轉離索。料青禽、一夢春無幾（一作著）。後夜相思，素蟾低照，誰掃花陰共酌？


金盞子

雨葉吟蟬，露草流螢，歲華將晚。對靜夜無眠，稀星散、時度絳河清淺。甚處畫角淒涼，引輕寒催燕。西樓外、斜月未沉，風急雁行吹斷。
此際怎消遣？要相見、除非待夢見。盈盈洞房淚眼，看人似、冷落過秋紈扇。痛惜小院桐陰，空啼鴉零亂。厭厭地、終日為伊，香愁粉怨。



更漏子

日銜山，山帶雪，笛弄晚風殘月。湘夢斷，楚魂迷，金河秋雁飛。
別離心，思憶淚，錦帶已傷憔悴。蛩韻急，杵聲寒，征衣不用寬。



錦堂春 七夕

桂嫩傳香，榆高送影，輕羅小扇涼生。正鴛機梭靜，鳳渚橋成。穿線人來月底，曝衣花入風庭。看星殘靨碎，露滴珠融，笑掩雲扃。
彩盤凝望仙子，但三（一作雙）星隱隱，一水盈盈。暗想憑肩私語，鬢亂釵橫。珠網飄絲罥恨，玉簽傳點催明。算人間待巧，似恁匆匆，有甚心情？



錦堂春 中秋

露掌秋深，花簽漏永，那堪此夕新晴。正纖塵飛盡，萬籟無聲。金鏡開奩弄影，玉壺盛水侵棱。縱簾斜樹隔，燭暗花殘，不礙虛明。
美人凝恨歌黛，念經年間阻，只恐雲生。早是宮鞋鴛小，翠鬢蟬輕。蟾潤妝梅夜發，桂熏仙骨香清。看姮娥此際，多情又似無情。



如夢令

妾似春繭抽樓，君似箏弦移柱。無語結同心，滿地落花飛絮。歸去，歸去，遙指亂雲遮處。



青房並蒂蓮

醉凝眸，是楚天秋曉，湘岸雲收。草綠蘭紅，淺淺小汀洲。芰荷香裏鴛鴦浦，恨菱歌、驚起眠鷗。望雲帆、一片孤光，棹聲伊軋櫓聲柔。
愁窺汴堤翠柳，曾舞送當時，錦纜龍舟。擁傾國、纖腰皓齒，笑倚迷樓。空令五湖夜月，也羞照、三十六宮秋。正朗吟、不覺回橈，水花楓葉兩悠悠。








*** END OF THE PROJECT GUTENBERG EBOOK 花外集 ***


    

