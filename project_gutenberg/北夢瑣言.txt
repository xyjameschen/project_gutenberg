*** START OF THE PROJECT GUTENBERG EBOOK 北夢瑣言 ***




Produced by Yan-Qiong Huang




唐自廣明亂離，秘籍亡散。武宗已後，寂寞無聞，朝野遺芳，莫得傳播。僕生自岷峨，官於荊郢。咸京故事，每愧面牆，游處之間，專於博訪。頃逢故鳳翔楊玭少尹，多話秦中平時舊說，常記於心。他日渚宮見元澄中允，款狎笑語，多符其說。元公謂舊族一二子弟曰：「諸賢生在長安，聞事不迨富春。此則存好問之所宏益也。」厥後每聆一事，未敢孤信，三復參校，然始濡毫。非但垂之空言，亦欲因事勸戒。三紀收拾筐篋，爰因公退，咸取編連。先以唐朝達賢一言一行列於談次，其有事類相近，自唐至後唐、梁、蜀、江南諸國所得聞知者，皆附其末，凡纂得事成三十卷。《禹貢》云：「雲土夢作乂。」《傳》有「畋於江南之夢」。鄙從事於荊江之北，題曰《北夢瑣言》，瑣細形言，大即可知也。雖非經緯之作，庶勉後進子孫，俾希仰前事，亦絲麻中菅蒯也。通方者幸勿多誚焉。
宣宗稱進士

　　唐宣宗皇帝，好儒雅，每直殿學士從容，未嘗不論前代興亡。頗留心貢舉，嘗於殿柱上自題曰：「鄉貢進士李某。」或宰臣出鎮，賦詩以贈之，詞皆清麗。凡對宰臣言政事，即終日忘倦。洎僖宗皇帝，好蹴球、鬥雞為樂，自以能於步打，謂俳優石野豬曰：「聯若作步打進士，亦合得一狀元。」野豬對曰：「或遇堯、舜、禹、湯作禮部侍郎，陛下不免且落第。」帝笑而已。原其所好優劣，即聖政可知也。

　　李太尉英俊

　　太尉李德裕，幼神俊，憲宗賞之，坐於膝上。父吉甫，每以敏辯誇於同列。武相元衡召之，謂曰：「吾子在家，所嗜何書？」意欲探其志也。德裕不應。翌日，元衡具告吉甫，因戲曰：「公誠涉大癡耳！」吉甫歸以責之，德裕曰：「武公身為帝弼，不問理國調陰陽，而問所嗜書。書者，成均禮部之職也。其言不當，所以不應。」吉甫復告，元衡大慚。由是振名。

　　鄭光免稅

　　宣宗舅鄭光，敕賜雲陽、鄠縣兩莊，皆令免稅。宰臣奏恐非宜，詔曰：「朕以光元舅，欲優異之，初不細思，是免其賦。爾等每於匡救，必盡公忠。親戚之間，人所難議，苟非愛我，豈盡嘉言！庶事能如斯，天下何憂不治？有始有卒，當共守之。」尋罷。葆光子同僚嘗買一莊，喜其無稅，乃謂曰：「天下莊產，未有不徵。」同僚以私券見拒，爾後子孫為縣宰定稅，求祈不暇。國舅尚爾，庶僚胡為！

　　再興釋教

　　武宗嗣位，宣宗居皇叔之行，密游外方，或止江南名山，多識高道僧人。初聽政，謂宰相曰：「佛者，雖異方之教，深助理本，所可存而勿論，不欲過毀，以傷令德。」乃遣下詔，會昌中靈山古蹟招提棄廢之地，並令復之，委長吏擇僧之高行者居之，唯出家者不得忘度也。懿宗即位，唯以崇佛為事。相國蕭仿、裴坦時為常侍、諫議，上疏極諫，其略云：「臣等聞玄祖之道，用慈儉為先﹔素王之風，以仁義是首。相沿百世，作則千年。至聖至明，不可易也。如佛者，生於天竺，去彼王宮，割愛中之至難，取滅後之殊勝。名歸象外，理出塵中，非為帝王所能慕也。」廣引無益有損之義，文多不錄，文理婉順，與韓愈元和中上《請除佛骨表》不異也。懿皇雖聽覽稱獎，竟不能止。末年迎佛骨，才至京師，俄而晏駕。識者謂大喪之兆也。

　　鄭氏女廬墓

　　唐大中年，兗州奏：「先差赴慶州行營押官鄭神佐陣沒，其室女年二十四，先亡父未行營已前，許嫁右驍雄軍健李玄慶，未受財禮。阿鄭知父神佐陣沒，遂與李玄慶休親，截髮往慶州北懷安鎮，收亡父遺骸，到兗州瑕丘縣進賢鄉，與亡母合葬訖，便於塋內築廬。」識者曰：「女子適邊，取父遺骸合葬，烈而且孝，誠可嘉也。廬墓習於近俗，國不能禁，非也。」廣引《禮經》而證之。

　　日本國王子棋

　　唐宣宗朝，日本國王子入貢，善圍棋。帝令待詔顧師言與之對手。王子出本國如楸玉局、冷暖玉棋子。蓋玉之蒼者，如楸玉色，其冷暖者，言冬暖夏涼。人或過說，非也。王子至三十三下，師言懼辱君命，汗手死心始敢落指。王子亦凝目縮臂數四，竟伏不勝。回謂禮賓曰：「此第幾手？」答曰：「其第三手也。」王子願見第一手，禮賓曰：「勝第三，可見第二﹔勝第二，可見第一。」王子撫局歎曰：「小國之一，不及大國之三！」此夷人也，猶不可輕，況中國之士乎！
　　葆光子曰：「蜀簡州刺史安重霸黷貨無厭。部民有油客子者，姓鄧，能棋，其力?贍。安輒召與對敵，只令立侍。每落一子，俾其退立於西北牖下，俟我算路，然後進之。終日不下十數子而已。鄧生倦立且饑，殆不可堪。次日又召，或有諷鄧生曰：『此侯好賂，本不為棋，何不獻效而自求退？』鄧生然之，以中金十鋌獲免。良可笑也。」

　　駁杜預

　　大中時，工部尚書陳商立《漢文帝廢喪議》、立《春秋左傳學議》，以「孔聖修經，褒貶善惡，類例分明，法家流也﹔左丘明為魯史，載述時政，惜忠賢之泯滅，恐善惡之失墜，以日繫月，修其職官，本非扶助聖言，緣飾經旨，蓋太史氏之流也。舉其《春秋》，則明白而有實﹔合之《左氏》，則叢雜而無徵。杜元凱曾不思夫子所以為經，當與《詩》、《書》、《周易》等列﹔丘明所以為史，當與司馬遷、班固等列，取二義乖剌不侔之語，參而貫之，故微旨有所未周，琬章有所未一。」文多不載。
　　又睹吳郡陸龜蒙，亦引啖助、趙匡為證，正與陳工部義同。葆光子同僚王公貞范，精於《春秋》，有駁正元凱之謬，條緒甚多，人咸訝之，獨鄙夫嘗以陳、陸、啖、趙之論竊然之。非苟合也，唯義所在。

　　李太尉抑白少傅

　　白少傅居易，文章冠世，不躋大位。先是，劉禹錫大和中為賓客時，李太尉德裕同分司東都，禹錫謁於德裕曰：「近曾得白居易文集否？」德裕曰：「累有相示，別令收貯，然未一披。今日為吾子覽之。」及取看，盈其箱笥，沒於塵坌。既啟之而復卷之，謂禹錫曰：「吾於此人，不足久矣。其文章精絕，何必覽焉！但恐回吾之心，所以不欲觀覽。」其見抑也如此。衣冠之士，並皆忌之，咸曰：「有學士才，非宰臣器。」識者於其答制中見經綸之用，為時所排，比賈誼在漢文之朝，不為卿相知。人皆惜之。葆光子曰：「李衛公之抑忌白少傅，舉類而知也。初，文宗命德裕論朝中朋黨，首以楊虞卿、牛僧孺為言。楊、牛即白公密友也。其不引翼，義在於斯。非抑文章也，慮其朋比而掣肘也。」

　　牛僧孺奇士

　　相國牛僧孺，字思黯，或言牛仙客之後，居宛、葉之間。少單貧，力學，有倜儻之志。唐永貞中，擢進士第，時與同輩過政事堂，宰相謂曰：「掃廳奉候。」僧孺獨出曰：「不敢。」眾聳異之。元和初登制科，歷省郎、中書舍人、御史、中書門下平章事、揚州建州兩鎮、東都留守、左僕射。先是，撰《周秦行記》，李德裕切言短之。大中初卒，未賜諡。後白敏中入相，乃奏定諡曰「簡」，白居易曰「文」。葆光子曰：「僧孺登庸，在德裕之先，又非忌才所能掩抑。今以牛之才術比李之功勛，自然知其臧否也。且《周秦行記》非所宜言，德裕著論而罪之，正人覽《記》而駭之，勿謂衛公掩賢妒善，牛相不罹大禍，亦幸而免！」

　　令狐滈預拔文解

　　唐大中末，相國令狐綯罷相，其子滈應進士舉，在父未罷相前，預拔文解及第。諫議大夫崔瑄上疏，述滈弄父權，勢傾天下。以「舉人文卷須十月前送納，豈可父身尚居於樞務，男私拔其解名，干撓主司，侮弄文法，恐奸欺得路，孤直杜門」云云，請下御史臺推勘。疏留中不出。葆光子曰：「令孤公在大中之初，傾陷李太尉，唯以附會李紳而殺吳湘，又擅改元和史，又言賂遺閹宦。殊不似德裕立功於國，自儉立身，掎其小瑕，忘其大美。洎身居巖廟，別無所長，諫官上章，可見之矣。與朱崖之終始，殆難比焉。」

　　劉三復記三生事

　　唐大和中，李德裕鎮浙西。有劉三復者，少貧，苦學有才思。時中人齎御書至，以賜德裕。德裕試其所為，謂曰：「子可為我草表，能立就或歸以創之？」三復曰：「文理貴中，不貴其速。」德裕以為當言。三復又請曰：「漁歌樵唱，皆傳公述作，願以文集見示。」德裕出數軸與之。三復乃體而為表，德裕嘉之，因遣詣闕求試。果登第，歷任臺閣。三復能記三生事，云曾為馬，馬常患渴，望驛而嘶，傷其蹄則心連痛。後三復乘馬過磽确之地，必為緩轡，轍有石，必去之。其家不施門限，慮傷馬蹄也。其子鄴，敕賜及第，登廊廟，上表雪德裕，以朱崖神櫬歸葬洛中，報先恩也。士大夫美之。

　　禿角犀

　　杜邠公悰，司徒佑之孫，父曰從郁，歷遺補畿令。悰尚憲宗岐陽公主，累居大鎮，復居廊廟。無他才，未嘗延接寒素，甘食竊位而已。有朝士貽書於悰曰：「公以碩大敦龐之德，生於文明之運。矢厥謨猷，出入隆顯。」極言譏之，文多不錄。時人號為「禿角犀」。凡蒞藩鎮，未嘗斷獄，繫囚死而不問，宜其責之。嗚呼！處高位而妨賢，享厚祿以豐己，無功於國，無德於民。富貴而終，斯又何人也！子孫不享，何莫由斯！

　　魏文貞公笏

　　唐文宗皇帝謂宰相曰：「太宗得魏徵，采拾闕遺，弼成聖政。今我得魏?，於疑似之間，必極匡諫。雖不敢希及貞觀之政，庶幾處無過之地。今授?右補闕。」委舍人善為之詞。又問?曰：「卿家有何圖書？」?曰：「家書悉無，唯有文貞公笏在。」文宗令進來。鄭覃在側，曰：「在人不在笏。」文宗曰：「卿渾未曉。但『甘棠』之義，非要笏也。」
皮日休獻書

　　咸通中，進士皮日休進書兩通，其一請以《孟子》為學科，其略云：「臣聞聖人之道，不過乎經﹔經之降者，不過乎史﹔史之降者，不過乎子﹔子不異道者，《孟子》也。捨是而諸子者，必斥乎經史，為聖人之賊也。」云云。文多不載。請廢莊、列之書，以《孟子》為主。有能通其義者，其科選請同明經也。其二請以韓文公愈配饗太學，其略曰：「臣聞聖人之道，不過乎求用。用於生前，則一時可知也﹔用於死後，則萬世可知也。」云云。又云：「孟子、荀卿翼輔孔道，以至於文中子。文中子之道曠矣，其幾於室授者，唯韓愈焉。蹴及楊、墨，蹂踐釋、老，故得孔道，炳然如日星焉。吾唐以來，一人而已。苟不得在二十一賢之數列，則典禮未為備也。」
　　日休先字逸少，後字襲美，襄陽竟陵人也。業文，隱鹿門山，號醉吟先生，竊比大聖。榜未及第，禮部侍郎鄭愚以其貌不揚，戲之曰：「子之才學甚富，如一目何？」休對曰：「侍郎不可以一目廢二目。」謂不以人廢言也。舉子咸推伏之。官至國子博士。寓蘇州，與陸龜蒙為文友。著《文藪》十卷、《皮子》三卷，人多傳之。黃寇中遇害，其子為錢尚父吳越相。

　　宰相怙權（溫庭筠附。）

　　宣宗時，相國令狐綯最受恩遇而怙權，尤忌勝己。以其子滈不解而第，為張雲、劉蛻、崔瑄疊上疏疏之。宣宗優容，綯出鎮維揚，上表訴之冤，其略云：「一從先帝，久次中書，得臣恩者謂臣好，不得臣恩者謂臣弱。臣非美酒美肉，安能啖眾人之口？」時以執己之短，取誚於人。或云曾以故事訪於溫岐，對以：「其事出《南華》。」且曰：「非僻書也。」或冀相公燮理之暇時，宜覽古。綯益怒之，乃奏岐有才無行，不宜與第。會宣宗私行，為溫岐所忤，乃授方城尉。所以岐詩云：「因知此恨人多積，悔讀《南華》第二篇。」
　　又李商隱，綯父楚之故吏也，殊不展分。商隱憾之，因題廳閣，落句云：「郎君官重施行馬，東閣無因許再窺。」亦怒之。官止使下員外也。江東羅隱亦受知於綯，畢竟無成。有詩《哭相國》云：「深恩無以報，底事是柴荊。」以三才子怨望，即知綯之遺賢也。

　　駱山人告王庭湊

　　唐田弘正之領鎮州，三軍殺之而立王庭湊，即王武俊支屬也。庭湊生於別墅，嘗有鳩數十隻，朝集庭樹，幕集簷下。有里人駱德播異之。及長，駢脅，善《陰符》、《鬼谷》之書。歷軍職，得士心。曾使河陽回，在中路，以酒困寢於路隅。忽有一人荷策而過，熟視之，曰：「貴當列土，非常人也。」僕者寤，以告庭湊，庭湊馳數里及之，致敬而問，自云：「濟源駱山人也。向見君鼻中之氣，左如龍而右如虎。龍虎氣交王在今秋，子孫相繼滿一百年。」又云：「家之庭合有大樹，樹及於堂，是其兆也。」是年果為三軍扶立為留後。歸別墅，而庭樹婆娑，暗庇舍矣。墅西飛龍山神，庭湊往祭之。將及祠百步，有人具冠冕，折腰於庭湊。及入廟，神乃側坐。至今面東，起宇尚存焉。庭湊清儉公正，忠於朝廷，勤於軍民，子孫世嗣為鎮帥。至朱梁時，王鎔封趙王，為部將張文禮滅之。

　　授任致寇

　　唐馬植相公，曾鎮安南，安撫軍民，懷柔蠻獠，廢珠池，尚儉素。李琢後鎮是邦，用法大酷，軍城遠出而屬南蠻，六七年間，勞動兵役。咸通七年，高駢收復之。先是，荊、徐間徵役拒蠻，人甚苦之。有舉子聞許卒二千沒於蠻鄉，有詩刺曰：「南荒不擇吏，致我交趾覆。聯綿三四年，致我交趾辱。懦者鬥則退，武者兵益黷。軍容滿天下，戰將多金玉。刮得齊民瘡，分為猛士祿。雄雄許昌師，忠武冠其族。去為萬騎風，住為一川肉。時有踐卒回，千門萬戶哭。哀聲動閭里，怨氣成山谷。誰能聽鼓聲，不忍看金鏃。念此堪淚流，悠悠潁川綠。」吟此詩，有以見失於授任，為國家生事。《大東》之苦，斯其類乎！

　　高駢開海路（王審知開海附。）

　　安南高駢奏開本州海路。初，交趾以北，距南海有水路，多覆巨舟。駢往視之，乃有橫石隱隱然在水中。因奏請開鑿，以通南海之利。其表略云：「人牽利楫，石限橫津。才登一去之舟，便作九泉之計。」時有詔聽之，乃召工者，啖以厚利，竟削其石。交、廣之利，民至今賴之以濟焉。或言駢以術假雷電以開之，未知其詳。
　　葆光子嘗聞閩王王審知患海畔石碕為舟楫之梗，一夜，夢吳安王（即吳子胥也。）許以開導，乃命判官劉山甫躬往祈祭。三奠才畢，風雷勃興，山甫憑高觀焉，見海中有黃物，可長千百丈，奮躍攻擊。凡三日，晴霽，見石港通暢，便於泛涉。於時錄奏，賜名「甘棠港」。即渤海假神之力，又何怪焉？亦號此地為「天威路」，實神功也。

　　放孤寒三人及第（科松蔭花事附。）

　　咸通中，禮部侍郎高知舉，榜內孤貧者公乘億，賦詩三（一作「二」。）百首，人多書於屋壁。許棠有《洞庭詩》尤工，詩人謂之「許洞庭」。最奇者有聶夷中，河南中都人，少貧苦，精於古體，有《公子家》詩云：「種花於西園，花發青樓道。花下一禾生，去之為惡草。」又《詠田家》詩云：「父耕原上田，子斸山下荒。六月禾未秀，官家已修倉。」又云：「鋤禾當日午，汗滴禾下土。誰念盤中餐，粒粒皆辛苦。」又云：「二月賣新絲，五月糶新穀。醫得眼前瘡，剜卻心頭肉。我願君王心，化為光明燭。不照綺羅筵，只照逃亡屋。」所謂言近意遠，合《三百篇》之旨也。盛得三人，見湜之公道也。
　　葆光子嘗有同僚，示我調舉時詩卷，內一句云：「科松為蔭花。」因譏之曰：「賈浪仙云：『空庭唯有竹，閒地擬栽松。』吾子與賈生，春蘭秋菊也。」他日赴達官牡丹宴，欄中有兩松對植，立命斧斲之，以其蔭花。此侯席上，於愚有得色，默不敢答，亦可知也。

　　文宗重王起

　　王文懿公起，三任節鎮，揚歷省寺，贈守太尉。文宗頗重之，曾為詩，寫於太子之笏以揚之，又畫儀形於便殿。師友目之曰「當代仲尼」。雖歷外鎮，家無餘財。知其甚貧，詔以仙韶院樂官逐月俸錢五百貫給之。起昧於理家，俸入其家，盡為僕妾所有，耄年寒餒，故加給焉。於時識者以起不能陳遜，而與伶人分俸，利其苟得，此為短也。葆光子曰：「士人之家，唯恥貨殖，至於荷畚執耒，灌園鬻蔬，未有祿以代耕，豈空器而為養，安可忘甘苦不迨晨昏？今之世祿囂薄，不能撙節，稍豐則飫其狗彘，少歉則困彼妻孥，而云安貧，吾無所取。唯衣與食，所謂切身，儻德望名品未若王相國者，得不思儉而足用乎！」
盧肇為進士狀元

　　唐相國李太尉德裕，抑退浮薄，獎拔孤寒。於時朝貴朋黨，掌武破之，由是結怨。而絕於附會，門無賓客。唯進士盧肇，宜春人，有奇才，每謁見，許脫衫從容。舊例，禮部放榜，先稟朝廷，恐有親屬言薦。會昌三年，王相國起知舉，先白掌武。乃曰：「某不薦人，然奉賀今年榜中得一狀元也。」起未喻其旨，復進親吏於相門偵問，吏曰：「相公於舉子中，獨有盧肇，久接從容。」起相曰：「果在此也。」其年盧肇為狀頭及第。時論曰：「盧雖受知於掌武，無妨主司之公道也。」

　　戲改畢諴相名

　　唐相畢諴，吳鄉人，詞學器度，冠於儕流。擢進士，未遂其志，嘗謁一受知朝士者，希為改名，以期亨達。此朝士譏其鹺賈之子，請改為「諴」字。相國忻然，受而謝之。竟以此名登第，致位臺輔。前之朝士，漸悔交集也。

　　段相踏金蓮（夏侯相附。）

　　唐段相文昌，家寓江陵。少以貧窶修進，常患口食不給，每聽曾口寺齋鐘動，輒詣謁餐，為寺僧所厭。自此乃齋後扣鐘，冀其晚屆而不逮食也。後入登臺座，連出大鎮，拜荊南節度，有詩《題曾口寺》云「曾遇闍黎飯後鐘。」蓋為此也。富貴後，打金蓮花盆，盛水濯足。徐相商致書規之，鄒平曰：「人生幾何，要酬平生不足也。」
　　夏侯孜相國未偶，伶俜風塵，蹇驢無故墜井。每及朝士之門，舍逆旅之館，多有齟齬，時人號曰「不利市秀才」。後登將相。何先塞而後通也？（或云：「王播相公未遇，題揚州佛寺詩。」及荊南人云：「是段相。」亦兩存之。）

　　李固言相國為柳表所誤

　　唐李固言，生於鳳翔莊墅，雅性長厚，未習參謁。始應進士舉，舍於親表柳氏京第。諸柳昆仲，率多戲謔，以相國不諳人事，俾習趨揖之儀，俟其磬折，密於鳥巾上帖文字云：「此處有屋僦賃。」相國不覺，及出，朝士見而笑之。許孟容守常侍，朝中鄙此官，號曰「貂郤」，固不能為人延譽也。相國始以所業求知，謀於諸柳，諸柳與導行捲去處，先令投謁許常侍。相國果詣騎省，高陽公慚謝曰：「某官緒極閒冷，不足發君子聲采。」雖然，已藏之於心。又睹烏巾上文字，知其樸質。無何，來年許公知禮闈，李相國居狀頭及第。是知柳氏之戲侮，足致隴西之速遇也。

　　杜邠公不恤親戚

　　杜邠公悰，位極人臣，富貴無比。嘗與同列言：「平生不稱意有三，其一，為澧州刺史﹔其二，貶司農卿﹔其三，自西川移鎮廣陵，舟次瞿塘，左右為駭浪所驚，呼喚不暇，渴甚，自潑湯茶吃也。」鎮荊州日，諸院姊妹多在渚宮寄寓，貧困尤甚，相國未嘗拯濟。至於節臘，一無沾遺。有乘肩輿至衙門詬罵者，亦不省問之。凡蒞方鎮，不理獄訟。在鳳翔洎西川，繫囚畢政，無輕無重，任其殍殕。人有從劍門拾得裹漆器文書，乃成都具獄案牘。略不垂愍，斯又何心哉！（未嘗薦賢，時號「禿角犀」。）

　　李光顏太師選佳婿

　　李太師光顏，以大勛康國，品位穹崇。愛女未聘，幕僚謂其必選佳婿，因從容語次，盛譽一鄭秀才詞學門閥，人韻風流異常，冀太師以子妻之。他日又言之，太師謝幕僚曰：「李光顏一健兒也，遭遇多難，偶立微功，豈可妄求名族，以掇流言乎？某已選得一佳婿，諸賢未見。」乃召一客司小將，指之曰：「此即某女之匹也。」超三五階軍職，厚與金帛而已。從事許當曰：「李太師建定難之勛，懷弓藏之慮。武寧保境，止務圖存。而欲結援名家，非其志也。與夫必娶高、國，求婚王、謝，何其遠哉！」（王特尚書與太師宅重疊姻戚，常語之。）

　　王文公叉手睡（司空圖附。）

　　王文公凝，清修重德，冠絕當時。每就寢息，必叉手而臥，慮夢寐中見先靈也。食餺飥麵，不過十八片。曾典絳州。
　　於時司空圖侍郎方應進士舉，自別墅到郡謁見，後更不訪親知，閽吏遽申司空秀才出郭矣﹔或入郭訪親知，即不造郡齋。琅琊知之，謂其專敬，愈重之。及知舉日，司空一捷，列第四人登科。同年訝其名姓甚暗，成事太速。有鄙薄者，號為「司徒空」。琅琊知有此說，因召一榜門生開筵，宣言於眾曰：「某叨忝文柄，今年榜帖，全為司空先輩一人而已。」由是聲采益振。爾後為御史分司。舊相盧公攜訪之，乃留詩曰：「氏族司空貴，官班御史雄。老夫如且在，未可歎途窮。」其為名德所重也如此。

　　河中餞劉相瞻

　　唐相國劉公瞻，其先人諱景，本連州人，少為漢南鄭司徒掌箋札，因題商山驛側泉石，滎陽奇之，勉以進修，俾前驛換麻衣，執贄之後致解薦，擢進士第，歷臺省。瞻相孤貧有藝，雖登科第，不預急流。任大理評事日，饘粥不給。嘗於安國寺相識僧處謁餐，留所業文數軸，置在僧几。致仕劉軍容玄冀游寺，見此文卷，甚奇之。憐其貧窶，厚有濟恤。又知其連州人，朝無強援，謂僧曰：「某雖閒廢，能為此人致宰相。」爾後授河中少尹，幕僚有貴族浮薄者蔑視之。一旦有命徵入，蒲尹張筵而祖之。浮薄幕客呼相國為尹公，曰：「歸朝作何官職？」相國對曰：「得路即作宰相。」此郎大笑之，在席亦有異其言者。自是以水部員外知制誥，相次入翰林，以至大拜也。（王屋匡一上人細話之。）

　　李氏瑞槐（趙令公檽棗附。）

　　唐相國李公福，河中永樂有宅，庭槐一本抽三枝，直過當舍屋脊，一枝不及。相國同堂昆弟三人，曰石、曰程，皆登宰執，唯福一人，歷鎮使相而已。
　　近者石晉朝趙令公瑩家，庭有檽棗樹，婆娑異常，四遠俱見。有望氣者詣其鄰里，問人云：「此家合有登宰輔者。」里叟曰：「無之。然趙令先德小字『相之兒』，得非此應乎？」術士曰：「王氣方盛，不在身，當其子孫爾。」後中令由太原判官大拜，出將入相，則前言果效矣。
　　凡士之宦達，非止一途，或以才升，或以命遇，則盛衰之氣亦隨人而效之。向者槐、棗異常，豈非王氣先集耶。不然，何榮茂挺特拔聳之如是也？（隴西事得於李載仁大夫﹔天水事得於長陽宰康張，甚詳悉也。）

　　高太尉決禮佛僧

　　唐渤海王太尉高公駢鎮蜀日，因巡邊至資中郡，舍於刺史衙。對郡山頂有開元佛寺，是夜黃昏，僧徒禮贊，螺唄間作。渤海命軍候悉擒械之，來晨笞背斥逐。召將吏而謂之曰：「僧徒禮念，亦無罪過。但以此寺十年後，當有禿丁數千作亂，我故以是厭之。」其后土人皆髡髮執兵，號大髡小髡，據此寺為寨，陵脅州將。果葉渤海之言。時稱駢好妖術，斯亦或然之驗與。（得於資中處士王迢。）

　　王中令鐸拒黃巢

　　唐王中令鐸，重德名家，位望崇顯，率由文雅，然非定亂之才。鎮渚宮為都統，以御黃巢。寇兵漸近。先是，赴鎮以姬妾自隨，其內未行，本以妒忌，忽報夫人離京在道，中令謂從事曰：「黃巢漸以南來，夫人又自北至。旦夕情味，何以安處？」幕僚戲曰：「不如降黃巢。」公亦大笑之。洎荊州失守，復把潼關。黃巢差人傳語云：「令公儒生，非是我敵。請自退避，無辱鋒刃。」於是棄關，隨僖皇播遷於蜀。再授都統，收復京都，大勛不成，竟罹非命。時議曰：「黃巢過江，高太尉不能拒捍，豈王中令儒懦所能應變乎？」落都統後有詩，其要云：「敕詔已聞來闕下，檄書猶未遍軍前。」亦志在其中也。（黃巢起廣州，自號義軍百萬都統，上表先陳犯闕之意，其詞云：「儻便歸降，必有升獎。」朝廷恥笑。）

　　路侍中巾裹

　　唐路侍中嚴，風貌之美，為世所聞。鎮成都日，委執政於孔目吏邊咸，日以妓樂自隨，宴於江津。都人士女懷擲果之羨，雖衛玠、潘岳，不足為比。善巾裹，蜀人見必效之。後乃翦紗巾之腳，以異於眾也。閭巷有袨服修容者，人必譏之曰：「爾非路侍中耶！」嘗過鬻豚之肆，見儈豕者謂屠者曰：「此豚端正，路侍中不如。」用之比方，良可笑也。以官妓行雲等十人侍宴。移鎮渚宮日，於合江亭離筵贈行雲等《感恩多》詞，有「離魂何處斷，煙雨江南岸。」至今播於倡樓也。

　　李勛尚書發憤（趙觀文附。）

　　薛能尚書鎮鄆州，見舉進士者必加異禮。李勛尚書先德為衙前將校，八座方為客司小子弟，亦負文藻，潛慕進修，因捨歸田里。未逾歲，服麻衣，執所業於元戎。左右具白其行止，不請引見。元戎曰：「此子慕善，才與不才，安可拒之？某今自見其人質清秀，復覽其文卷，深器重之。」乃出郵巡職牒一通，與八座先德，俾罷職司閒居，恐妨令子修進。爾後果策名第，揚歷清顯，出為鄆州節度也。（八座事，得之王屋山僧匡一，甚詳。近代進士趙觀文、桂州小軍杜狀元及弟，乃才舉也。）

　　鄭愚尚書錦半臂

　　唐鄭愚尚書，廣州人，雄才奧學，擢進士第，揚歷清顯，聲稱烜然。而性本好華，以錦為半臂。崔魏公鉉鎮荊南，滎陽除廣南節制，經過，魏公以常禮延遇。滎陽舉進士時，未嘗以文章及魏公門，此日於客次換麻衣，先贄所業。魏公覽其卷首，尋已賞歎，至三四，不覺曰：「真銷得錦半臂也。」又以魏公故相，合具軍儀廷參，不得已而受之。魏公曰：「文武之道，備見之矣。」其欽服形於辭色也。或曰：「滎陽因醉眠，左右見一白豬。」蓋杜徵南蛇吐之類。

　　韋宙相足穀翁

　　唐相國韋公宙，善治生。江陵府東有別業，良田美產，最號膏腴，而積稻如坻，皆為滯穗。咸通初，除廣州節度使，懿宗以番禺珠翠之地，垂貪泉之戒。京兆從容奏對曰：「江陵莊積穀尚有七千堆，固無所貪。」懿皇曰：「此可謂之『足穀翁』也。」

　　李當尚書竹籠（崔?二子附。）

　　唐李當尚書鎮南梁日，境內多有朝士莊產，子孫僑寓其間，而不肖者相效為非。前政以其各有階緣，弗克禁止，閭巷苦之。八座嚴明有斷，處分寬織蔑籠，召其尤者，詰其家世譜第、在朝姻親，乃曰：「郎君籍如是地望，作如此行止，無乃辱於存亡乎？今日所懲，賢親眷聞之，必賞老夫。勉旃！」遽命盛以竹籠，沉於漢江。由是其儕惕息，各務戢斂也。
　　崔?侍御家寄荊州，二子兇惡。節度使劉都尉判之曰：「崔氏二男，荊南三害。」不免行刑也。

　　吳行魯溫溲器（厲圖南附。）

　　唐吳行魯尚書，彭州人。少年事內官西門軍容，小心畏慎，每夜常溫溺器以奉之，深得中尉之意。或一日為洗足，中尉以腳下文理示之曰：「如此文理，爭教不作十軍容使？」行魯拜曰：「此亦無憑。某亦有之，何為常執廝僕之役？」乃脫屨呈之。中尉嗟歎謂曰：「汝但忠孝，我終為汝成之。」爾後假以軍職，除彭州刺史，盧耽相公表為西川行軍司馬。禦蠻有功，歷東、西川、山南三鎮節旄。《除西川制》云：「為命代之英雄，作人中之祥瑞。」譏之也。
　　歷圖南為西川副使，隨府罷職。行魯欲延辟之。圖南素薄行魯，聞之大笑曰：「不能翦頭刺面，而趨侍健兒乎！」自使院乘馬，不歸私第，直出北郭。家人遽結束而追之。張雲起居為成都少尹，常出輕言，為行魯酖殺之。

　　崔侍中省刑獄

　　唐崔侍中安潛，崇奉釋氏，鮮茹葷血﹔唯於刑辟，常自躬親，雖僧人犯罪，未嘗屈法。於廳事前慮囚，必溫顏恤惻，以盡其情。有大辟者，俾先示以判語，賜以酒食，而付於法。鎮西川三年，唯多蔬食。宴諸司，以麵及蒟蒻之類染作顏色，用像豚肩、羊臑、膾炙之屬，皆逼真也。時人比於梁武。而頻於宅使堂前弄傀儡子，軍人百姓穿宅觀看，一無禁止。而中壼預政，以玷盛德，惜哉！

　　劉蛻山人不祭先祖

　　唐劉舍人蛻，桐廬人。早以文學應進士舉，其先德戒之曰：「任汝進取，窮之與達，不望於汝。吾若沒後，慎勿祭祀。」乃乘扁舟以漁釣自娛，竟不知其所適。（不審是隱者，為復是漁師，莫曉其端倪也。）紫微歷登華貫，出典商於，霜露之思，於是乎止。臨終亦戒其子，如先考之命。蜀禮部尚書纂，即其息也，嘗與同列言之。君子曰：「名教之家，重於喪祭。劉氏先德，是何人斯？苟同隱逸之流，何傷菽水之禮？紫微以儒而進，爵比通侯，遵乃父之緒言，紊先王之舊制，以時（一作「報本」。）之敬，能便廢乎？大彭通人，抑有其說，時未喻也。」

　　杜審權斥馮涓

　　大中四年，進士馮涓登第，榜中文譽最高。是歲，新羅國起樓，厚齎金帛，奏請撰記，時人榮之。初除京兆府參軍，恩地即杜相審權也。杜有江西之拜，制書未行，先召長樂公密話，垂延辟之命，欲以南昌箋奏任之，戒令勿泄。長樂公拜謝，辭出宅，速鞭而歸。於通衢遇友人鄭（上宗下貝），見其喜形於色，駐馬懇詰。長樂遽以恩地之辟告之。滎陽尋捧刺詣京兆門謁賀，具言得於馮先輩也。京兆嗟憤，而鄙其淺露。洎制下開幕，馮不預焉，心緒憂疑，莫知所以。廉車發日，自霸橋乘肩輿，門生咸在，長樂拜別，京兆公長揖馮曰：「勉旃！」由是囂浮之譽，遍於搢紳，竟不通顯。中間有涉交通中貴，愈招清議，官止祠部郎中、眉州刺史。仕蜀，至御史大夫。

　　不肖子三變

　　唐咸通中，荊州有書生號「唐五經」者，學識精博，實曰鴻儒。旨趣甚高，人所師仰，聚徒五百輩，以束脩自給。優游卒歲，有西河、濟南之風，幕寮多與之游。常謂人曰：「不肖子弟有三變，第一變為蝗蟲，謂鬻莊而食也﹔第二變為蠹魚，謂鬻書而食也﹔第三變為大蟲，謂賣奴婢而食也。」三食之輩，何代無之？

　　薛保遜輕薄

　　薛保遜，名家子，恃才與地，凡所評品，士子以之升降，時號為「浮薄」。相國夏侯孜尤惡之。其堂弟因名保厚以異之，由是不睦。內子盧氏，與其良人操尚略同。因季父薛監來省，盧新婦出參。俟其去後，命水滌門閾。薛監知而大怒，經宰相疏之，保遜因謫授澧州司馬，凡七年不代。夏侯孜出鎮，魏相?登庸，方有徵拜，而殞於郡。
　　愚曾睹薛文數幅，其一云：「餞交親於灞上，止逆旅氏，見數物象人。詰之，口輒動，皆云江、淮、嶺表州縣官也。嗚呼，天之生民，為此輩笞撻！」又《觀優》云：「緋胡折窣，莽轉而出。眾人皆笑，唯保遜不會。」其輕物皆此類也。盧虔灌罷夔州，以其為姊妹夫，逕至澧州慰省。回至郵亭，回望而笑曰：「豈意薛保遜一旦接軍事李判官，打《楊柳枝》乎！」（澧州老軍將周藹，舊曾服事，備言之。）

　　陳會螳螂賦

　　蜀之士子，莫不酤酒，慕相如滌器之風也。陳會郎中，家以當壚為業，為不掃街，官吏毆之。其母甚賢，勉以修進，不許歸鄉，以成名為期。每歲?糧紙筆、衣服僕馬，皆自成都齎致。郎中業八韻，唯《螳螂賦》大行。大和元年及第，李相固言覽報狀，處分廂界，收下酒旆，闔其戶，家人猶拒之。逡巡賀登第，乃聖善獎訓之力也。後為白中令子婿，西川副使，連典彭、漢兩郡而終。

　　劉僕射荔枝圖

　　唐劉僕射崇龜，以清儉自居，甚招物論。嘗召同列餐苦??鑼，朝士有知其矯，乃潛問小蒼頭曰：「僕射晨餐何物？」蒼頭曰：「潑生吃了也。」朝士聞而哂之。及鎮番禺，效吳隱之為人。京國親知貧乏者顒俟濡救，但畫荔枝圖，自作賦以遺之。後薨於嶺表。扶護靈櫬，經渚宮，家人鬻海珍珠翠於市，時人譏之。

　　趙大夫號無字碑（張策附。）

　　唐趙大夫崇，凝重清介，門無雜賓，慕王濛、劉真長之風也。標格清峻，不為文章，號曰「無字碑」。每遇轉官，舊例各舉一人自代，亞臺未嘗舉人，云：「朝中無可代己也。」世亦以此少之。
　　梁相張策嘗為僧，返俗應舉。亞臺鄙之。或曰：「劉軻、蔡京，得非僧乎？」亞臺曰：「劉、蔡輩雖作僧，未為人知，翻然貢藝，有何不可？張策衣冠子弟，無故出家，不能參禪訪道，抗跡塵外，乃於御簾前進詩，希望恩澤。如此行止，豈掩人口。某十度知舉，十度斥之。」清河公乃東依梁主而求際會，蓋為天水拒棄，竟為梁相也。
趙令公紅拂子

　　唐襄州趙康凝令公，世勛嗣襲，人質甚偉，酷好修容，前後垂鏡，以整冠櫛。往往以家諱刑人。相國崔公胤出鎮湖南，由峴首。趙令逢迎開宴，崔相從容而規之曰：「聞令公以文字刑人，甚無謂也。聞名心矍，但有顰蹙，豈可笞責及人耶？」俄而近侍以紅拂子於烏巾上拂之，相國又曰：「此尤不可也。」陪僚俛首而已。天水其後漢南失守，已而奔吳，路由夏口，杜洪念公郊迓，以主座遜之，遽尸其位。其不識去就，皆此類也，竟罹禍於淮甸，宜乎。

　　薛氏子具軍儀

　　唐薛尚書能，以文章自負，累出戎鎮，常鬱鬱歎息。因有詩謝淮南寄天柱茶，其落句云：「?官乞與真拋卻，賴有詩名合得嘗。」意以節將為?官也。鎮許昌日，幕吏咸集，令其子具橐鞬，參諸幕客。幕客怪驚，八座曰：「俾渠消災。」時人以為輕薄也。蓋不得本分官，矯此以見志，非輕薄乎？

　　孫偓相通簡

　　唐相國孫公偓，寬裕通簡，不事矯異。常語於親友曰：「凡人許己，務在得中，但士行無虧，不必太苦。以我之長，彰彼之短，以我之清，彰彼之濁，幸勿為之。」後謫居衡山，情抱坦然，不以放逐而懷戚戚。每對客座，而廝僕輩紛詬毆曳，仆於面前。相國凝然，似無所睹，謂客曰：「若以怒心逢彼，即方寸自撓矣。」其性度皆此類也。相國曾乘軺至蜀，詣杜光庭先生受籙，乃曰：「嘗遇至人，話及時事，每有高棲之約。」爾後雖登臺輔，竟出官於南嶽。有詩《寄杜先生》，其要句云：「蜀國信難遇，楚鄉心更愁。我行同范蠡，師舉效浮丘。他日相逢處，多應在十洲。」唐末朝達罹穀水、白馬驛之禍，唯相國獲免焉。

　　柳玭大夫賞牟?

　　唐柳大夫玭，直清重德，中外憚之。謫授瀘州郡守，先詣東川庭參，具櫜鞬。元戎顧相彥朗堅卻之。亞臺曰：「朝廷本用見責，此乃軍府舊儀。」顧公不得已而受之。赴任，路由渝州，有牟?秀才者，即都校牟居厚之子。文采不高，執所業謁見，亞臺獎飾甚勤。甥姪從行，以為牟子卷軸不消見遇。亞臺曰：「巴蜀多故，土豪倔起。斯乃押衙之子，獨能慕善，苟不誘進，渠即退志。以吾稱之，人必榮之。由此滅三五員草賊，不亦善乎？」子弟竊笑而服之。

　　孫揆尚書鋸解（劉知俊附。）

　　唐末，朝廷圍太原不克，以宰相張濬為都統，華帥韓建為副使，澤潞孫揆尚書以本道兵會伐。軍容使楊復恭與張相不葉，逗撓其師，因而自潰。由是貶張相為繡州牧。孫尚書為太原所執，詬罵元戎李公克用，以狗豬代之。李公大怒，俾以鋸解。雖加苦楚，而鋸齒不行。八座乃謂曰：「死狗豬！解人須用板夾，然後可得行，汝何以知之！」由此施板而鋸，方行未絕間，罵聲不歇。何乃壯而不怖！斯則君子之儒，必有勇也。
　　近者劉知俊自梁奔秦，自秦奔蜀，驍暴之聲，天下咸聞焉。蜀先主坐其慘酷而誅之。受戳日，章皇萬端，乞命不暇。行刑者嗟而笑之。比孫帥，何勇怯之不侔也。（孫揆尚書少年不慧，涕?狼籍，蒙然而已。十五歲適然一變，非唯時俊，乃烈士也。）

　　崔允相腋文

　　唐崔相國慎猷廉察浙西日，有瓦棺寺持《法華經》僧為門徒。或有術士言相國面上氣色有貴子。問其妊娠之所在，夫人洎妾滕間，皆無所見。相國徐思之，乃召曾侍更衣官妓而示術士，曰：「果在此也。」及載誕日，腋下有文，相次分明，即瓦棺僧名也。因命其小字緇郎。年七歲，尚不食肉。一日，有僧請見，乃掌其頰謂曰：「既愛官爵，何不食肉？」自此方味葷血，即相國胤也。崔事，一說云是終南山僧，兩存之。

　　諸重德好尚

　　唐朱崖李太尉與同列款曲，或有徵其所好者，掌武曰：「喜見未聞言、新書策。」崔魏公鉉好食新?頭，以為珍美。從事開筵，先一夕前，必到使院索新煮?頭也。杜豳公每早食饙飯乾脯。崔侍中安潛好看鬥牛。雖各有所美，而非近利，與夫牙籌金埒、錢癖穀堆，不亦遠乎！

　　畢舅知分（蜀楊會附。）

　　唐畢相諴，家本寒微，其渭陽為太湖縣伍伯（伍伯，即今號雜職行杖者。）。相國恥之，俾罷此役，為除一官。累遣致意，竟不承命。特除選人楊載宰此邑，參辭，特於私第延坐與語，期為落此猥籍，津送入京。楊令到任，具達臺旨。伍伯曰：「某下賤人也，豈有外甥為宰相耶？」楊令堅勉之，乃曰：「某每歲公稅，享六十緡事例錢。苟無敗闕，終身優渥。不審相公欲為致何官職？」楊令具以聞，相國歎賞，亦然其說，竟不奪其志也。
　　近者蜀相庾公傳素，與其從弟凝績，曾宰蜀州唐興縣。郎吏有楊會者，庾氏之昆弟深念之，洎迭秉蜀政，為楊會除長馬以酬之。楊會曰：「某之吏役，遠近皆知。忝冒為官，寧掩人口？豈可將數千家供待，而博一虛名長馬乎？」雖強假軍職，除授檢校官，竟不捨縣役。亦畢舅之次也。

　　楊蔚使君三典洋源

　　唐楊蔚使君典洋州，道者陳休復每到州，多止於紫極宮。弘農甚思一見，而潁川輒便他適，乃謂道士曰：「此度更來，便須申報。」或一日再至，遽令申白。俄而州將擁旆而至，方遂披揖。弘農曰：「向風久矣，幸獲祗奉，敢以將來祿算為請，勿迓造次。」潁川呼人為卿，乃謂州牧曰：「卿三為刺史。」了更無言。州牧不懌，以其曾典兩郡，至此三也。自是常以見任為終焉之所。爾後秩滿無恙，不喻其言。無何，又授此州，亦終考限。罷後又除是郡。凡三任，竟殞於是邦。三為刺史之說，果在於此乎？楊公季弟玭為愚話之。

　　妖人偽稱陳僕射

　　唐軍容使田令孜擅權，有回天之力。嘗致書於許昌，為其兄陳敬瑄求兵馬使職，節將崔侍中安潛不允。爾後崔公移鎮西川，敬瑄與楊師立、牛勖、羅元杲以打球爭三川，敬瑄獲頭籌，制授右蜀節旄以代崔公。中外驚駭。報狀云，陳僕射之命，莫知誰何。青城縣彌勒會妖人（彌勒會，北中金剛禪也。）窺此聲勢，乃偽作陳僕射行李，云山東盜起，車駕必謀幸蜀，先以陳公走馬赴任。乃樹一魁妖，共翼佐之。軍府未喻，亦差迎候。至近驛，有指揮索白馬四匹，察事者覺其非常，乃羈縻之。未供承間，而真陳僕射亦連轡而至，其妖人等悉擒縛，而俟命潁川，俾隱而誅之。識者曰：「陳僕射由閹官之力，無涓塵之效。盜處方鎮，始為妖物所憑，終以自貽誅滅，非不幸也。」

　　哭麻劉舍人事

　　唐李相磎，高才奧學，冠絕群彥，為朋黨所排。洎登嚴廊，似涉由徑，雖然，亦才授也。制下之日，劉舍人崇魯抱麻而哭之。李相斥其祖禰，條上其事，具表論之。又以彭城先德受賄飲鴆，乃作《鸚鵡杯賦》，醜詞訐切，人為寒心。朝士有識者閱其表曰：「何必多言，但云倒策側龜於君前有誅，彭城子何所逃刑？」時以為然。

　　蔡京尚書拔顧氏昆弟

　　唐蔡京尚書為天德軍使，衙前小將顧彥朗、彥暉知使宅市買。八座有知人之鑒，或一日，俾其子叔向已下，備酒饌於山亭，召二顧賜宴。八座俄亦即席，約令勿起。二顧惶惑，莫喻其意。八座勉之曰：「公弟兄俱有封侯之相，善自保愛，他年願以子孫相依。」因遷其職級。洎黃寇犯闕，顧彥朗領本軍同立收復功，除東川，加使相。蔡叔向兄弟往依之，請叔向為節度副使，仍以丈人行拜之，軍府大事皆諮謀焉。大顧薨，其弟彥暉嗣之，亦至使相。

　　陸扆相六月及弟（盧光啟附。）

　　唐陸相扆舉進士，屬僖宗再幸梁、洋，隨駕至行在。於時奔避勞止，又時當六月而相國策名。爾後在翰林，暑月苦於蒸溽。同列戲之曰：「今日好造榜天。」以其進取非時也。然相國文才重德，名冠一時。朝中陸氏三人，號曰「三陸」，即相國洎希聲及威三人也。
　　盧相光啟，先人伏刑。爾後弟兄修飾赴舉，因謂親知曰：「此乃開荒也。」然其立性周謹，進取多途。著《初舉子》一卷。即進取諸事，皆此類也。策名後，揚歷臺省，受知於租庸張濬。清河出征並、汾，盧每致書疏，凡一事別為一幅，朝士至今效之。蓋八行重疊別紙，自公始也。唐末舉人，不問士行文藝，但勤於請謁，號曰「精切」，亦楷法於范陽公爾。其族弟汝弼，嘗為張相出徵判官，傳檄四方。其略云：「致赤子之流離，自朱邪之版蕩。」自謂人曰：「天生朱邪、赤子，供我之筆也。」俊邁亦有族昆之風。

　　吳融侍郎文筆

　　唐吳融侍郎策名後，曾依相國太尉韋公昭度，以文筆求知。每起草先呈，皆不稱旨。吳乃祈掌武親密，俾達其誠，且曰：「某幸得齒在賓次，唯以文字受眷。雖愧荒拙，敢不著力。未聞愜當，反甚憂懼。」掌武笑曰：「吳校書誠是藝士，每有見請，自是吳家文字，非干老夫。」由是改之，果愜上公之意也。散版出官，寓於江陵，為僧貫休撰詩序，以「唐來唯元、白、休師而已」。又《祭陸龜蒙文》，即云：「海內文章，止魯望而已。」自相矛盾，於時不免識者所譏。

　　破天荒解

　　唐荊州衣冠藪澤，每歲解送舉人，多不成名，號曰「天荒解」。劉蛻舍人以荊解及第，號為「破天荒」。爾來余知古、關圖、常修，皆荊州之居人也，率有高文，連登上科。關即衙前將校之子也，及第歸鄉，都押已下，為其張筵。乃指盤上醬甌戲老校曰：「要校卒為者。」其人以醋樽進之曰：「此亦校卒為者也。」席人大噱。關圖妻，即常修妹，才思婦也，有《祭夫文》行於世。

　　成令公為蛇繞身

　　唐荊州成令公汭，領蔡州軍戍江陵，為節度使張?謀害之，遂棄本都，奔於秭歸。一夜，為巨蛇繞身，幾至於殞，乃曰：「苟有所負，死生唯命。」逡巡蛇亦亡去。爾後招輯戶口，訓練士卒，沿流而鎮渚宮。尋授節旄，撫綏凋殘，勵精為理。初年居民唯一十七家，末年至萬戶。勤王奉國，通商務農，有足稱焉。朝廷號「北韓南郭」（韓即華州韓建，成令初姓郭，後歸本姓。）。有孔目官賀隱者，亦返俗僧也，端貞儉約，始為腹心，凡有闕政，賴其規贊。自賀隱物故，率由胸襟，加以騁辯陵人，又多矜伐，為識者所鄙。婦翁竺知章，乃餅匠也，言多不遜。又元子微過，皆手刃之，竟無系嗣。樓船之役，幕僚結舌，終致鄂渚之敗，惜哉！

　　張濬相破賊

　　唐黃巢犯闕，僖宗幸蜀。張相國濬白身未有名第，時在河中永樂莊居。里有一道人，或麻衣，或羽帔，不可親狎。一日，張在村路前行，後有喚：「張三十四郎，駕前待爾破賊！」回顧，乃是此道人。相國曰：「某一布衣耳，何階緣而能破賊乎？」道人勉其入蜀，適遇相國聖善疾苦，未果南行。道者乃遺兩粒丹，曰：「服此可十年無恙。」相國得藥奉親，所疾痊復。後歷登臺輔，道者亦不復見。破賊之說，何其驗哉。

　　薛澄州弄笏（羅九皋附。）

　　唐薛澄州昭緯，即保遜之子也，恃才傲物，亦有父風。每入朝省，弄笏而行，旁若無人。好唱《浣溪紗》詞。知舉後，有一門生辭歸鄉里，臨岐獻規曰：「侍郎重德，某乃受恩。爾後請不弄笏與唱《浣溪紗》，即某幸也。」時人謂之至言。有小吏常學其行步揖遜，公知之，乃召謂曰：「試於庭前，學得似則恕爾罪。」於是下簾擁姬妾而觀。小吏安詳傲然，舉動酷似。笑而捨之。
　　路侍中巖在西蜀，嘗夏日納涼於球場廳中，使院小吏羅九皋巾裹步履，有似裴條郎中。大貂遙見，促召衫帶，逼視方知其非。因笞之。

　　西嶽神斃張?

　　唐張策早為僧，敗道歸俗，後為梁相。先在華山雲臺觀修業，觀側有莊。其弟?亦輕易道教，因脫褻服，掛於天尊臂上，云：「借此公為我掌之。」須臾，精神恍惚，似遭毆擊，痛叫狼狽，或頓或起，如有人拖曳之狀，歸至別業而卒。斯人也，必黨於釋氏，而輕侮道尊。人之無禮，自貽陰殛，非不幸也。與嘉州崔使君開尹真君石函事同。（開石函，為冥官所錄，奪算。見《宣室志》。）李載仁郎中目睹，為愚話之。

　　柳婢譏蓋巨源

　　唐柳僕射仲郢鎮郪城，有一婢失意，將婢於成都鬻之。蓋巨源使君乃西川大校，累典雄郡，宅在苦竹溪。女儈具以柳婢言導，蓋公欲之，乃取歸其家。女工之具悉隨之，日夕賞其巧技。或一日，蓋公臨街窺窗，柳婢在侍。通衢有鬻綾羅者從窗下過，召俾就宅。蓋公於束縑內選擇邊幅，舒卷揲之，第其厚薄，酬酢可否。柳婢失聲而仆，似中風恙。命扶之而去，一無言語，但令輿還女儈家。翌日而瘳。詰其所苦，青衣曰：「某雖賤人，曾為柳家細婢，死則死矣，安能事賣絹牙郎乎？」蜀都聞之，皆嗟歎也。清族之家，率由禮門，蓋公暴貴，未知士風，為婢僕所譏，宜矣哉！

　　趙師儒與柳大夫唱和

　　唐柳玭大夫之任瀘州，泝舟經馬驍鎮。土豪趙師儒率鄉兵數千，憑高立寨，刑訟生殺，得以自專，本道署以軍職。聞五馬經過，乃棹扁舟，被褐衫，把杖子迎接，參狀云：「百姓趙師儒。」亞臺以其有職，非隸屬邑，怪而辭之。師儒曰：「巴蜀亂離，某懷集鄉人拒他盜，非敢僭幸，妄徼戎職。」亞臺欣而接之，乃駐旌旆，館於寨中，供億豐備，欽禮彌勤。師儒亦有詩句，皆陳素心，亞臺悉為和之。睹其清儉，不覺嗟歎曰：「我他年若登廊廟，必為斯人而致節察。」蓋賞其知分任真也。

　　祖系圖進士榜

　　禪門有《祖系圖》，得佛心印者，皆次列之﹔進士有《登科記》，懷將相才者，咸編綴之。而名實相違，玉石混雜，疑誤後人，良可怪也。
　　唐進士宇文翃，雖士族子，無文藻，酷愛上科。有女及笄，真國色也，朝之令子弟求之不得。時竇璠年逾耳順，方謀繼室。其兄諫議，叵有氣燄，能為人致登第。翃嫁女與璠，璠為言之元昆，果有所獲。相國韋公說，即其中表，甚鄙之。因滑臺杜尚書宅遭火，幾爇神柩，家人云：「老鼠尾曳火入庫內，因而延燎。」京兆謂宇文曰：「魚將化龍，雷為燒尾。近日老鼠亦有燒尾之事。」用以譏之。葆光子嘗試一僧，備諳謬妄，一旦擁徒說法，自言出世，安知他日不預《祖系》乎？是則宇文登科，後人何以知之，悲夫！

　　溫李齊名

　　溫庭雲，字飛卿，或雲作「筠」字，舊名岐，與李商隱齊名，時號曰「溫李」。才思豔麗，工於小賦，每入試，押官韻作賦，凡八叉手而八韻成。多為鄰鋪假手，號曰「救數人」也。而士行有缺，縉紳薄之。
　　李義山謂曰：「近得一聯句云：『遠比召公，三十六年宰輔。』未得偶句。」溫曰：「何不云：『近同郭令，二十四考中書。』」宣宗嘗賦詩，上句有「金步搖」，未能對。遣未第進士對之。庭雲乃以「玉條脫」續也。宣宗賞焉。又藥名有「白頭翁」，溫以「蒼耳子」為對，他皆此類也。宣宗愛唱《菩薩蠻》詞。令狐相國假其新撰密進之，戒令勿他泄，而遽言於人，由是疏之。溫亦有言云：「中書堂內坐將軍。」譏相國無學也。
　　宣皇好微行，遇於逆旅，溫不識龍顏，傲然而詰之曰：「公非司馬、長史之流？」帝曰：「非也。」又謂曰：「得非大參、簿、尉之類？」帝曰：「非也。」謫為方城縣尉，其制詞曰：「孔門以德行為先，文章為末。爾既德行無取，文章何以補焉？徒負不羈之才，罕有適時之用。」云云。竟流落而死也。
　　杜豳公自西川除淮海，溫庭雲詣韋曲杜氏林亭，留詩云：「卓氏爐前金線柳，隋家堤畔錦帆風。貪為兩地行霖雨，不見池蓮照水紅。」豳公聞之，遺絹一千匹。吳興沈徽云：「溫舅曾於江淮為親表檟楚，由是改名焉。」庭雲又每歲舉場，多借舉人為其假手。沈詢侍郎知舉，別施鋪席授庭雲，不與諸公鄰比。翌日，簾前謂庭雲曰：「向來策名者，皆是文賦托於學士，某今歲場中並無假托學士，勉旃！」因遣之，由是不得意也。

　　崔氏女失身為周寶妻（末山尼盧氏女附。）

　　浙西周寶侍中博陵崔夫人，乃乾符中時相之姊妹也。少為女道士，或云寡而冠帔，自幽獨焉。大貂素以豪俠聞，知崔有容色，乃逾垣而竊之，宗族亦莫知其存沒。爾後周除浙右，其內亦至國號，乃具車馬，偕歸崔門，曰：「昔者官職卑下，未敢先言。此際叨塵，亦不相辱。」相國不得已而容之。（此事鳳翔楊少尹說之甚詳。近代江南鍾令內子，乃盧員外之女也，亂離失身，弟兄有在班行者恥之，乃曰：「小娘子何不自殺，而偶非丈夫也。」《仙傳》有徐仙姑居南嶽魏夫人壇，群僧調之，乃自顛仆。此乃修道而靈官所衛也。）
　　末山尼開堂說法。禪師鄧隱峰，有道者也，試其所守，中夜挾刃入禪堂，欲行強暴，尼憚死失志。隱峰取去衵服，集眾僧以曉之，其徒立散。
　　王蜀先主部將張勍暴橫，鞭人之胸。典眉州，有一少尼，姿容明悟，講《無量壽經》。張欲逼辱，以死拒之，不肯破戒，因而詬罵。張乃折其齒，與其父同沈於蟆頤津也。
　　崔氏女、末山尼以畏懦而苟全，徐仙姑用道力而止暴，講經尼以守戒而隕命。是知女子修道，亦似一段障難，而況冶容誨淫者哉！孫舍人著《北里志》，敘朝賢子弟平康狎游之事，其旨似言盧相攜之室女，失身於外甥鄭氏子，遂以妻之，殺家人而滅口。是知平康之游，亦何傷於年少之流哉？

　　崔禹昌不識牛

　　唐世梁太祖未建國前，崔禹昌擢進士第，有別業在汴州管內。禹昌敏俊，善接對。初到夷門，希梁祖意，請陳桑梓禮，梁祖甚喜。以其不相輕薄，甚蒙管領，常預賓次，或陪褻戲。梁祖以其有莊墅，必藉牛，乃問曰：「莊中有牛否？」禹昌曰：「不識得有牛。」意是無牛，以時俗語「不識得有」對之。梁祖大怒，曰：「豈有人不識牛，謂我是村夫即識牛，渠則不識。如此輕薄，何由可奈！」幾至不測。後有人言，方漸釋怒。

　　張曙戲杜荀鶴

　　唐右補闕張曙，吏部侍郎之子，禕之姪。文章秀麗，精神敏俊，甚有時稱。所生母常戴玉天尊，黃巢亂離，莫知存沒。或有於枯骸中頭上見有玉天尊，以曙未訪遺骸，不合進取，以此阻之。後於裴贄侍郎下擢進士第，官至右補闕。曾戲同年杜荀鶴曰：「杜十四仁賢大榮幸，得與張五十郎同年。」荀鶴答曰：「張五十郎大榮幸，得與荀鶴同年。天下只聞杜荀鶴名字，豈知張五十郎耶？」彼此大咍。是知虛名不足定人優劣。曙有《擊甌賦》，其警句云：「董雙成青瑣鸞驚，啄開珠網﹔穆天子紅韁馬解，踏破瓊田。」又有《鄠郊賦》，敘長安亂離，亦《哀江南》、《悲甘陵》之比，區區之荀鶴，不足擬倫。
令狐公密狀（木團頭附。）

　　唐大和中，閹官恣橫，因甘露事，王涯等皆罹其禍，竟未昭雪。宣宗即位，深抑其權，末年嘗授旨於宰相令狐公。公欲盡誅之，慮其冤，乃密奏榜子曰：「但有罪莫舍，有闕莫填，自然無遺類矣。」後為宦者所見，於是南北司益相水火。洎昭宗末，崔侍中得行其志，然而玉石俱焚也已。
　　乾符後，宮娥皆以木團頭。自是四方效之，唯內官各自出樣，匠人曰「斲軍容頭」、「特進頭」，至是果驗也。

　　李遠譏曹唐

　　唐進士曹唐《遊仙詩》，才情縹緲，岳陽李遠員外每吟其詩而思其人。一日，曹往謁之，李倒屣而迎。曹生儀質充偉，李戲之曰：「昔者未睹標儀，將謂可乘鸞鶴。此際拜見，安知壯水牛亦恐不勝其載。」時人聞而笑之。（世謂渾詩遠賦，不如不做，言其無才藻，鄙其無教化也。）

　　中書蕃人事

　　李肇《國史補》云：「貞元末，有郎官四人，自行軍司馬賜紫而登粉署，省中謔之為四君子也。」唐自大中至咸通，白中令入拜相，次畢相諴、曹相確、羅相劭、權使相也，繼升嚴廊。崔相慎猷曰：「可以歸矣。近日中書盡是蕃人。」蓋以畢、白、曹、羅為蕃姓也。始，蔣伸相登庸，李景遜尚書西川覽報狀而歎曰：「不能伏事斯人也。」遽托疾離鎮，有詩曰：「成都十萬戶，拋若一鴻毛。」亦博陵之比也。近代吳融侍郎，乃趙崇大夫門生，即世日，天水歎曰：「本以畢、白待之，何乃乖於所望！」歉其不大拜，而亦譏當時也。

　　徐相譏成中令

　　唐乾寧中，荊南成令公汭曾為僧，盜據渚宮，尋即真命。末年騁辨，每事標特。初以澧、朗舊在巡屬，為土豪雷滿所據，奏請割隸。相國徐公彥若在中書，不為處置，由是銜之。相國出鎮番禺，路由渚宮，成令雖加接延，而常怏怏。饌後更席而坐，詭辯鋒起。相國曰：「令公位尊方面，自比桓、文。雷滿者，偏州一伙草賊耳，令公不能加兵，而怨朝廷乎？」成公赧焉而屈。東海文雅高談，聽之亹亹。成令雖甚敬憚，猶以嶺外黃茅瘴患者髮落而戲曰：「黃茅瘴，望相公保重。」相國曰：「南海黃茅瘴，不死成和尚。」蓋譏成令曾為僧也，終席慚恥之。

　　韋尚書鑒盧相

　　唐大中初，盧攜舉進士，風貌不揚，語亦不正，呼「攜」為「彗」（平聲。），蓋短舌也。韋氏昆弟皆輕侮之，獨韋岫尚書加欽，謂其昆弟曰：「盧雖人物甚陋，觀其文章有首尾。斯人也，以是卜之，他日必為大用乎！」爾後盧果策名，竟登廊廟，獎拔京兆，至福建觀察使。向時輕薄諸弟，率不展分。所謂以貌失人者，其韋諸季乎！

　　薛逢賞王助

　　唐大中初，綿州魏城縣人王助舉進士，有奇文，蜀自李白、陳子昂後，繼之者乃此侯也。嘗撰《魏城縣道觀碑》，詞華典贍。於時辭逢牧綿州，見而賞之，以其邑子延遇，因改名助，字次安，壯其文類王勃也。自幼婦刊建，薛使君列銜於碑陰，以光其文。雖兵亂焚蕩，而螭首巋然。好事者經過，皆稅駕而覽之。助後以瞽廢，無聞於世，賴河東公振發增價，而子孫榮之。其子樸仕蜀，至翰林學士。

　　陳陶癖書

　　大中年，洪州處士陳陶者，有逸才，歌詩中似負神仙之術，或露王霸之說，雖文章之士，亦未足憑，而以詩見志，乃宣父之遺訓也。其詩句云：「江湖水深淺，不足掉鯨尾。」又云：「飲冰狼子瘦，思日鷓鴣寒。」又云：「中原不是無麟鳳，自是皇家結網疏。」又云：「一鼎雄雌金液火，十年寒暑鹿霓衣。寄與東流任斑鬢，向隅終守鐵梭飛。」諸如此例，不可殫記。著《癖書》十卷，聞其名而未嘗見之。（或云：「《癖書》是鍾離從事陳岳所著。」今兩存之。）

　　陽朔山水

　　王贊侍郎，中朝名士。有弘農楊蘧者，曾到嶺外，見陽朔、荔浦山水，談不容口。以階緣，嘗得接琅琊從容，不覺形於言曰：「侍郎曾見陽朔、荔浦山水乎？」琅琊曰：「某未曾打人唇綻齒落，安得而見？」因之大笑。楊宰俄而選求彼邑，挈家南去。亦州縣官中一高士也。

　　淮浙解紛詔

　　唐僖宗皇帝蒙塵於蜀，朝士未集，闕人掌誥。樂朋龜、侯翮輩雖居翰林，而排難解紛之才，非所長也。高太尉鎮淮海，擁兵不進，與浙西周寶不睦，表章遞奏，各述短長。朝廷欲降詔和之，學士草詞，殊不愜旨。前進士李端有壯筆，軍容田令孜知之，召而與語，授以毫翰。李仍請酒，飲數杯，詔書一筆而成，文藻之外，乃奇辯也，深稱上旨。除行在知制誥，官至省郎。舊說李紳相鎮淮海，奏薦副使章服，累表不允。有一舉人候謁，紳相知其文詞，請撰一表，其略云：「當道地管八州，軍雄千乘，副使著綠，不稱其宜。」相國大喜，果以此章而獲恩命也。李太尉破昭義，自草詔意而宣付翰林。至如鄭文公自草高太尉詔，皆務集事，非侵局奪美也。

　　吳融天幸

　　錢尚父始殺董昌，奄有兩浙，得行其志，士人恥之。吳侍郎，趙州蕭山縣人，舉進士，場中甚有聲采，屢遭維縶，不遂觀光，乃脫身西上。將及蘇臺界，回顧有紫綬者二人追之，吳謂必遭籠罩。須臾，紫綬者殊不相顧，促遽前去，至一津渡，喚船命吳共濟。比達岸，杳然失之。由是獲免。爾後策名升朝。是知分定者，必有神明助之。

　　沈蔣人物

　　沈詢侍郎，精粹端美，神仙中人也。制除山北節旄，京城誦曹唐《遊仙詩》云：「玉詔新除沈侍郎，便分茅土領東方。不知今夜遊何處？侍從皆騎白鳳凰。」即風姿可知也。蔣凝侍郎亦有人物，每到朝士家，人以為祥瑞，號「水月觀音」，前代潘安仁、衛叔寶何以加此？唐末朝士中有人物者，時號「玉筍班」。（沈詢子仁偉，官至丞郎，人物酷似先德，所謂世濟其美。又外郎班者棨不雜，亦號「玉筍班」也。）

　　張濬樂朋龜與田軍容中外事

　　舊例，士子不與內官交遊。十軍軍容田令孜擅回天之力，僖皇播遷，行至洋源，百官未集，闕人掌誥。樂朋龜侍郎亦及行在，因謁中尉，仍請中外，由是薦之充翰林學士。張濬相自處士除起居郎，亦出子方之門，皆申中外之敬。洎車駕到蜀，朝士畢集。一日，中尉為宰相開筵，學士洎張起居同預焉。張公恥於對眾設拜，乃先謁中尉，便施謝酒之敬。中尉訝之。俄而賓主即席，坐定，中尉白諸相曰：「某與起居，清濁異流。曾蒙中外，既慮玷辱，何憚改更？今日猥地謝酒，即又不可。」張公慚懼交集。自此甚為群彥薄之。樂公舉進士，初陳啟事謁李昭侍郎自媒云：「別於九經、書史及《老》、《莊》洎八都賦外，著八百卷書，請垂比試。」誠有學問也。然於制誥不甚簡當，時人或未可之。

　　薛少師拒中外事

　　唐薛廷珪少師，右族名流，仕於衰世。梁太祖兵力日強，朝廷傾動，漸自尊大，天下懼之。孤卿為四鎮官告使，夷門客將劉翰先來類會，恐申中外，孤卿佯言不會，謂謁者曰：「某無德，安敢輒受令公拜。」竟不為屈。洎受禪之後，勉事於梁，而太祖優容之，壽考而終也。中間奉命冊蜀先主為司徒，館中舊疾發動，蜀人送當醫人楊僕射，俾攻療之。孤卿致書感謝，其書末請借肩輿，歸京尋醫。蜀主訝之，乃曰：「幸有方藥，何不俟愈而行？」堅請且駐行軒，公謂客將曰：「夜來問此醫官。殊不識字，安可以性命委之乎？」竟不服藥而北歸。後唐相國韋公說，仕梁為中書舍人，倅軺於錢塘。先是，錢尚父自據一方，每要姑息。梁主以河北、關西悉為勍敵，又頻失利於淮海，甚藉兩浙牽掎之，其次又資貢賦，凡命使臣遠泛滄溟，一則希其豐遺，二則懼不週旋，悉皆拜之。錢公亦自尊大，唯京兆公長揖而已，既不辱命，識者異之，竟有巖廊之拜也。

　　楊晟義母（安師建附。）

　　唐楊晟始事鳳翔節度李昌符，累立軍功，因而疑之，潛欲加害。昌符愛妾周氏愍其無辜，密告之，由是亡去而獲免也。後為駕前五十四軍都指揮使，除威勝軍節度使，建節於彭州。撫綏士民，延敬賓客洎僧道輩，各得其所，厚於禮敬，人甚懷之。李昌符之敗，因令求訪周氏。既至，以義母事之。周氏自以少年，復有美色，恐有好合之請。弘農告誓天地，終不以非禮偶之。每旦未視事前，必伸問安之禮，雖厄在重圍，未嘗廢也。新理之所，兵力未完，遽為王蜀先主攻圍，保守孤城，救兵不至，凡十日而為西川所破而害焉。
　　有馬步使安師建者，楊氏之腹心也，城克執之。蜀先主知其忠烈，冀為其用，欲寬之。師建曰：「某受楊司徒提拔，不敢惜死。」先主歎（一作「嗟」。）賞而行戮，為設祭而葬之。

　　成令公和州載

　　唐天祐中，淮師圍武昌不解，杜洪令公乞師於梁王。梁王與荊方睦，乃諷成中令帥兵救之，於是稟奉霸主欲親征。乃以巡屬五州事力，造巨艦一艘，三年而成，號曰「和州載」。艦上列廳萬事洎司局，有若衙府之制，又有「齊山」、「截海」之名，其於華壯，即可知也。飾非拒諫，斷自己意，幕僚俯仰，不措一詞，唯孔目官楊厚贊成之。舟次破軍山下，為吳師縱燎而焚之，中令溺死，兵士潰散。先是，改名曰「汭」，汭字，即水內也，水內之死，豈非前兆乎！湖南及朗州軍入江陵，俘載軍人百姓、職掌伎巧、僧道伶官，並歸長沙。改「汭」之名，「和州」之說，蓋前定也。

　　韋太尉伐西川

　　唐陳敬瑄據成都府拒命，韋太尉昭度充招討使，率東川兵以伐之。王蜀先主時為草賊，剽掠諸縣，乃擁手下兵投掌武，署為衙內指揮使，資其爪牙也。因奏請割西川數州，就臨邛建節以授之。蜀主卑謙多智，事韋公甚謹。掌武量其事勢，終不能駕御。況軍旅之事，又非所長，每欲攻城，請戎服臨陣，慮矢石所及，不敢近前，掌武曰：「軍人安敢無禮？」東川都顯有唐吃人者，呼而戒之曰：「人肉何如豬羊？」乃賜一緡，俾充肉價，他皆仿此。重圍二年，蜀城已困，不日將下。一旦門外喧嘩，以軍糧闕乏，兵士擒曳掌武親吏駱別駕名志者，臠而啖之。由是懼罹其禍，遽托疾，以西川牌印付蜀主而歸朝。雖曰不武，斯亦用智自免也。

　　章魯封不幸

　　屯難之世，君子遭遇不幸，往往有之。唐進士章魯封，與羅隱齊名，皆浙中人，頻舉不第，聲采甚著。錢尚父土豪倔起，號錢塘八都，洎破董昌，奄有杭、越。於是章、羅二士，罹其籠罩。然其出於草萊，未諳事體，重縣宰而輕郎官，嘗曰：「某人非才，只可作郎官，不堪作縣令。」即可知也。以章魯封為表奏孔目官，章拒而見笞。差羅隱宰錢塘，皆畏死稟命也。章、羅以之為恥，錢公用之為榮。玉石俱焚，吁，可惜也！或云章魯封後典蘇州，著《章子》三卷行於世。羅隱為中朝所重，錢公尋倍加欽，官至給事中，享壽考，溫飽而卒。

　　裴氏再行（歸登尚書附。）

　　唐裴司徒璩，性靳嗇，廉問江西日，凡什器圖障，皆新其制，閉屋緘貯，未嘗施用。每有宴會，即於朝士家借之。在番禺時，鍾愛一女，選滎陽鄭進士以婿之。才過禮期，遽屬秋薦，不免隨計，無何到京，尋報物故。五教念女及婿，不勝悲痛，而鄭偶笑之。蓋夫婦之愛未深，不解思慮，非有他故也。大凡士族女郎，無改醮之禮，五教念女早寡，不能忘情，乃召門生故吏而告之，因別適人。亂倫再醮，自河東始也。元禎（一作「頏」。）少監、蘇涯中丞、賜紫楊玭少尹與五教親吏別駕，說皆同。
　　歸登尚書每浴，皆屏左右，自於浴斛中坐移時。或有窺者，見一巨龜吹水也。性甚鄙嗇，嘗爛一羊脾，旋割旋啖，封其殘者。一旦內子於封處割食，八座不見元封，大怒其內。由是沒身不食肉。斯亦愈於和嶠之流也。

　　閉門避蠻（王先主附。）

　　西川自唐劉辟構逆後，久無干戈，人不習戰。每歲諸道差兵屯戍大渡河，蠻旗才舉，望風而潰。咸通中，長驅直抵府城，居人有扃戶而拒之，蠻亦不敢扣門也。嘗有一蠻，迷路入廣都縣村墅，里人相率數百輩叫噪而逐之，蠻一回顧，卻走如堵牆崩焉。自晝及暝，終不能擒致。其怯懦如此。王蜀先主時，雲南寇蜀。蜀軍勇銳欲吞之，俘擒啖食，不以為敵，與向前之兵，百倍其勇也。

　　高太尉機詐

　　咸通中，南蠻圍西川，朝廷命太尉渤海高公駢自天平軍移鎮成都。戎車未屆，乃先以帛書軍號其上，仍畫一符於郵亭遞之，以壯軍聲。蠻酋懲交趾之敗，望風而遁。先是，府無羅郭，南寇才臨，遂成煨燼，士民無久安之計。渤海規畫地勢，圖版築焉。慮畚鍤將施，亭堠有警，乃命門僧景山（此僧多為掌武決策，人謂是龐勛漏網而變名也。）奉使入南詔，宣言躬自巡邊。自下手築城日舉烽，直至大渡河，凡九十三日，樓櫓矗然，旌旆竟不行，而驃信讋栗不暇。兵以詐勝，斯之謂也。

　　張道古題墓

　　唐天復中，張道古，滄州蒲臺縣人，擢進士第，拜左補闕，文學甚富，介僻不群。因上《五危二亂表》左授施掾，爾後入蜀。先是，所陳《二亂疏》云：「只今劉備、孫權，已生於世矣。」懼為蜀主所憾，無路棲托。洎逢開創，誠思徵召，為幕僚排擯，卒不齒錄，竟罹非命也。嘗自筮，遇凶卦，預造一穴，題表云「唐左補闕張道古墓」，後果遇害而瘞之。人有獲其上蜀主書遺稿，極言幕寮掩其才學，不為延譽，又非違時變，盤桓取禍之流也。（補闕深於彖象，著書號《易題》數卷，行於世。）

　　敘巢居子

　　唐貞元中，秭歸人覃正夫頃棲廬岳，帥符載徵召為文，竟汨沒於巴巫也。或有以其文數篇示愚，辭韻挺特，風調凜然，真得武都之刀尺也。號《巢居子》，有二十卷。愚因致書於歸州之衙校李玩，俾搜訪之。書未達前三日，里人有家藏全集者，適遇延爇而煨燼之。嗟乎！鄙於覃生，異時也，苟得繕寫流布，振彼聲光，而焚如之酷，何不幸之甚也！

　　羅?不就西川辟（李頻黃匪躬附。）

　　唐羅員外?，成都臨邛人，應進士舉，文學優贍，操尚甚高。唐大順中策名，不歸故鄉。時屬喪亂，朝廷多故，契闊兵難，備歷饑寒。蜀先主致書於翰林令狐學士、吳侍郎，選書記一員，欲以桂陽應聘。外郎謂知己曰：「誓擁馬通衢，服弊布衣以俟外朝，無復西歸為魯國東家丘也。」竟通朝籍，終於梁禮部員外郎也。蜀人有志者，唯外郎乎！揚子雲二息亡，遺體葬於蜀，與夫延陵季子，何相遠哉！近代李頻、黃匪躬，皆嶺表人，頻即遺其糟糠，別婚士族﹔黃即三十年不返鄉里，於時妻母俱在，又何心乎！

　　高測啟事（韓昭附。）

　　唐高測，彭州人，聰明博識，文翰縱橫，至於天文曆數、琴棋書畫、長笛胡琴，率皆精巧。乃梁朝朱異之流。嘗謁高燕公，上啟事，自序其要云：「讀書萬卷，飲酒百杯。」燕公曰：「萬卷書不易徵詰，百杯酒得以奉試。」乃飲以酒，果如所言。僖皇帝幸蜀，因進所著書。除秘校，卒於威勝軍節度判官也。
　　韓昭，仕王氏至禮部尚書、文思殿（一云「麗文殿」。）大學士。?有文章，至於琴棋書算射法，悉皆涉獵。以此承恩於後主。時有朝士李臺嘏曰：「韓八座事藝如拆襪線，無一條長。」時人韙之。

　　符載侯翮歸隱（趙蕤附。）

　　唐武都符載，字厚之，本蜀人，有奇才。始與楊衡、宋濟棲青城山以習業。楊衡擢進士第，宋濟先死無成，唯符公以王霸自許，恥於常調懷會之望。韋南康鎮蜀，辟為支使，雖曰受知，尚多偃蹇。韋公於二十四化設醮，請撰齋詞。於時陪飲於摩訶之池，符公離席盥漱，命使院小吏十二人捧硯，人分兩題，繞步池濱，各授口占，其敏速如此。劉辟時為金吾倉曹參軍，依棲韋公，特與譔《真贊》，其詞云：「矯矯化初，氣傑文雄。靈螭出水，秋鶚乘風。行義則固，輔仁乃通。他年良覿，麟閣之中。」洎京兆變故，彭城知留務，起雄據之意，符為其所縻，凡有代奏，愈更恭順。劉辟之敗也，幕僚多罹其禍，唯符生以箋奏稿草一篋呈高崇文相公，長揖東下，棲於廬山，即前之《真贊》，可謂有先鑒也。居潯陽二林間，優游卒歲。南昌軍奏請為副倅，授奉禮郎，不赴。命小僮持一幅上於襄陽，乞百萬錢買山。四方交辟，羔雁盈於山門。草堂中以女妓二十人娛侍，聲名藉甚。於時守道循常者，號曰「兇人」。（曾覽符公全集，其文簡舉清便，入其堂奧者，唯建平子覃正夫乎！宋濟雖有詞學，其文冗泛，非符之流。湛賁卒於彭山宰，墓銘即宋文也。）
　　唐光啟中，成都人侯翮，風儀端秀，有若冰壺。以拔萃出身，為邠寧從事。僖皇播遷，擢拜中書舍人、翰林學士。內試數題目，其詞立就，舊族朝士，潛推服之。僖宗歸闕，除郡不赴。歸隱導江別墅，號「臥龍館」。王蜀先主圖霸，屈致幕府。先俾節度判官馮涓候其可否。馮有文章大名，除眉州刺史，田令孜拒朝命，不放之任。羈寓成都，為侯公軫恤，甚德之，其辟書，即馮涓極筆也。侯有謝書上王先主，其自負云：「可以行修箋表，坐了檄書。」（其先人，蜀之小將也。）
　　趙蕤者，梓川鹽亭縣人也，博學韜鈐，長於經世。夫婦俱有節操，不受交辟。撰《長短經》十卷，王霸之道，見行於世。
吳湘事（劉漢弘附。）

　　唐李紳，性剛直，在中書與李衛公相善，為朋黨者切齒。鎮淮海日，吳湘為江都尉。時有零落衣冠顏氏女，寄寓廣陵，有容色，相國欲納之。吳湘強委禽焉。於是大怒。因其婚娶聘財反甚豐，乃羅織執勘，准其俸料之外，有陳設之具，坐贓，奏而殺之，懲無禮也。宣宗初在民間，備知其屈。登極後，與二李不葉者，導而進狀訴冤。衛公以此出官朱?，路由澧州，謂寄寓朝士曰：「李二十誤我也。」馬植曾為衛公所忌，出為外任。吳湘之事，鞫於憲臺，扶風時為中憲，得行其志焉。吳湘乃澧州人，顏尋歸澧陽，孀獨而終。
　　舊說浙東理難，十分公事，紳相曉得五六，唯劉漢弘曉得七分，其他廉使乃三四而已。蓋公之才已難得也。

　　裴相生於于闐國事（雙峰禪師文如海道士附。）

　　唐裴相公休，留心釋氏，精於禪律，師圭峰密禪師，得達摩頓門。密師注《法界觀》、《禪詮》，皆相國撰序。常被毳衲，於歌妓院持缽乞食。自言曰：「不為俗情所染，可以說法為人。」每自發願：「願世世為國王，弘護佛法。」後于闐國王生一子，手文有相國姓字，聞於中朝，其子弟欲迎之彼國，敕旨不允也。
　　雙峰禪師聚徒千人，談玄之盛，無能及也，一旦惑於民女而敗道焉。是知淫為大罰，信矣。相國李公蔚始與師善，為致一宰而已。
　　道士文如海注《莊子》，文詞浩博，懇求一尉，與夫湯惠休、廖廣宣旨趣共卑也，惜哉！

　　韋氏女配劉謙事

　　丞相韋公宙出鎮南海，有小將劉謙者，職級甚卑，氣宇殊異，乃以從猶女妻之。其內以非我族類，慮招物議，諷諸幕僚，請諫止之。丞相曰：「此人非常流也，他日吾子孫或可依之。」謙以軍功拜封州刺史，韋夫人生子曰隱、曰巖。隱為廣帥，巖嗣之，奄有嶺表四府之地，自建號曰漢，改名龑，在位經二紀而終。次子嗣。即京兆知人之鑒非謬也。

　　田布尚書事

　　唐通義相國崔魏公鉉之鎮淮揚也，盧丞相耽罷浙西，張郎中鐸罷常州，俱過維揚謁魏公。公以暇日，與二客私款。方弈，有持狀報女巫與田布尚書偕至，泊逆旅某亭者。公以神之至也，甚異之。俄而復曰：「顯驗與他巫異，請改舍於都候之廨署。」公乃趣召巫者至，至乃與神遇，拜曰：「謝相公。」公曰：「何謝？」神曰：「布有不肖子，黷貨無厭，郡事不治，當犯大辟，賴相公陰德免焉。使布之家廟血食不絕者，公之恩也。」公矍然曰：「異哉！某之為相也，未嘗以機密損益于家人。忽一日，夏州節度使奏銀州刺史田鐬犯贓罪，私造鎧甲，以易市邊馬布帛。帝赫然怒曰：『贓罪自別議，且委以邊州，所宜防盜，以甲資敵，非反而何？』命中書以法論，將盡赤其族。翌日，從容謂上曰：『鐬贓罪，自有憲章。然是弘正之孫、田布之子。弘正首以河朔請朝覲，奉吏員，布亦繼父之款。布會征淮口，繼以忠孝，伏劍而死。今若行法論罪，以固邊圉，未若因事弘貸，激勸忠烈。』上意乃解，止黜授遠郡司馬。而某未嘗一出口於親戚私昵，已將忘之。今神之言，正是其事。」乃命廊下表而見焉。公謂之曰：「君以義烈而死，奈何區區為愚婦人所使乎？」神憮然曰：「某嘗負此嫗八十萬錢，今方忍恥而償之，乃宿債爾。」公與二客及監軍使幕下，共償其未足。代付之日，神乃辭去，自後言事不驗。梁相國李公琪傳其事，且曰：「嗟乎，英特之士，負一女子之債，死且如是，而況於負國之大債乎！竊君之祿而不報，盜君之柄而不忠，豈其未得聞於斯論耶？而崔相國出入將相殆三十年，宜哉！」

　　李太尉請修狄梁公廟事

　　李德裕太尉，未出學院，盛有詞藻，而不樂應舉。吉甫相俾親表勉之，掌武曰：「好騾馬不入行。」由是以品子敘官也。吉甫相與武相元衡同列，事多不葉。每退，公詞色不懌。掌武啟白曰：「此出之何難？」乃請修狄梁公廟，於是武相漸求出鎮。智計已聞於早成矣。愚曾覽太尉《三朝獻替錄》，真可謂英才。竟罹朋黨，亦獨秀之所致也。

　　同昌公主事

　　宣宗希冀遐齡，無儲嗣，宰臣多有忤旨者。懿宗藩邸，常懷危栗，後郭美人誕育一女，未逾月卒，適值懿皇傷憂之際，皇女忽言得活。登極後，鍾愛之，封同昌公主，降韋保衡，恩澤無比。因有疾，湯藥不效而殞，醫官韓宗昭、康守商等數家皆族誅。劉相國瞻上諫，懿皇不聽。懿皇嘗幸左軍，見觀音像陷地四尺，問左右，對曰：「陛下中國之天子，菩薩即邊地之道人。」上悅之。寇入京，郭妃不及奔赴行在，乞食於都城，時人乃嗟之。（同昌公主奢華事，見蘇鶚《杜陽雜編》。）

　　侯昌業表

　　唐自廣明後，閹人擅權，置南北廢置使。軍容田令孜有回天之力，中外側目。而王仙芝、黃巢剽掠江、淮，朝廷憂之。左拾遺侯昌業上疏，極言時病，留中不出，命於仗內戮之。後有傳侯昌業疏詞不合事體，其末云：「請開揭諦道場，以消兵厲。」似為庸僧偽作也。必若侯昌業以此識見犯上，宜其死也。

　　李常侍遇道術

　　隴西李涪常侍，福相之子，質氣古淡。光化中，與諸朝士避地梁川，小貂日遊鄰寺，以散鬱陶。寺僧有爽公者，因與小貂相識。每晨他出，或赴齋請，苟小貂在寺，即不扃鎖其房，請其宴息。久而彌篤，乃曰：「李常侍在寺，爭忍闔扉乎？」或一日，從容謂小貂曰：「世有黃白之術，信乎？好之乎？」貂曰：「某雖未嘗留心，安敢不信？又安敢輒好？」僧曰：「貧道之每拂曙出寺，為修功德因緣也。仰常侍德，豈敢秘惜。」小貂辭遜再三，竟得其術。爾後最受三峰朝相、四入崔相恩知，每遇二公載誕之辰，乃獻銀藥盂子。此外雖家屢空，終不自奉，亦不傳於子孫。遂平宰李璩，乃嫡孫也，嘗為愚話之。廣成杜光庭先生常云：「未有不修道而希得仙術，苟得之，必致禍矣。唯名行謹潔者，往往得之。」即李貂之謂也。

　　陸相公勸酒事（朱進士酒狂東皋子劉虛白附。）

　　陸相扆出典夷陵時，有士子修謁。相國與之從容，因命酒勸此子。辭曰：「天性不飲酒。」相國曰：「誠如所言，已校五分矣。」蓋平生悔吝若有十分，不為酒困，自然減半也。
　　朱秀才遂寧府人，虔餘，舉進士，有《楊貴妃別明皇賦》最佳。然狂於酒。隴州防禦使鞏咸，乃蜀將也，朱生以鄉人下第，謁之，鞏亦使酒，新鑄一劍，乃曰：「如何得一漢試之。」朱便引頸，俄而身首異處。惜哉！死非其所。即陸公之戲，誠哉善言也。
　　東皋子王勣，字無功，有《杜康廟碑》、《醉鄉記》備言酒德。竟陵人劉虛白擢進士第，嗜酒，有詩云：「知道醉鄉無戶稅，任他荒卻下丹田。」世之嗜酒者，苟為孔門之徒，得無違告誡乎？

　　裴鄭立襄王事

　　唐僖宗再幸梁、洋，朱玫立襄王，宰相蕭遘、裴澈、鄭匡圖等同奉之。洎破偽主，而僖皇反正，裴、鄭等皆罹大辟。始，具兵衛四圍，矛槊森然，裴相猶戲曰：「天子之牆數仞也。」蕭遘相就河中，賜毒，握之在手，自以主上舊恩，希貶降，久而毒爛其手，竟飲之而終。

　　田軍容檄韋太尉

　　唐太尉韋公昭度，舊族名人，位非忝竊。而沙門僧澈承恩，為人潛結中禁，京兆與一二時相，皆因之大拜。悟達國師知玄，乃澈之師也，嘗鄙之。諸相在西川行在，每謁悟達，皆申跪禮，國師揖之，請於僧澈處吃茶。後掌武伐成都，田軍容致檄書曰：「伏以太尉相國，頃因和尚，方始登庸。在中書則開鋪賣官，居翰林則借人把筆。」蓋謂此也。

　　朱李驟進

　　唐李師望，乃諸宗屬也，自負才術，欲以方面為己任。因旅遊邛蜀，備知南蠻之勇怯，遂上書希割西川數州，於臨邛郡建定邊軍節度，詔旨允之。乃自鳳翔少尹擢領此任。於時西川大將，嫉其分裂巡屬，乃陰通南詔。於是蠻軍為近界鄉豪所導，侵軼蜀川。元戎竇滂不能遏截，師望亦尋受貶，黜隴西。（又云：「因任華陽捕賊。」）光化中，朱樸自《毛詩》博士登庸，恃其口辯，可以立致太平。由藩邸引導，聞於昭宗，遂有此拜。對揚之日，面陳時事數條，每言「臣必為陛下致之。」洎操大柄，無以施展，自是恩澤日衰，中外騰沸。內宴日，俳優穆刀陵作唸經行者，至御前曰：「若是朱相，即是非相。」翌日出官。時人曰：「拔士為相，自古有也。君子不恥其言之不出，恥躬之不逮。」況唐末喪亂，天下阻兵，雖負奇才，不能謀畫。而朱公一儒生，以區區辯給，欲整其亂，只自取辱焉。涓縷未申，勍敵已至。勤教樂僮吹篳篥，甚為識者所責也。

　　李群玉輕薄事（韋沆李璩附。）

　　唐李群玉校書，字文山，澧州人。有詩名，散逸不樂應舉，親友強之，一上而已。嘗受知於相國河東裴公休，為其延譽，因進詩，授弘文館校書，終於荊、襄間。然多狎酒徒，疑其為張祜之流。李少逢善夷謫官澧陽，備知其行止，因為紀之，乃清介高節之人，非輕率之士，疑為同人所謗。或曰，曾為荊之幕下，假書題謁澧吏艾使君，李謂艾侯曰：「小子困甚，幸使君痛救之。」以戲其姓之癖也。州將以其輕脫，所濟不厚也。
　　又近年京兆韋沆者，衣纓舊族，亦攻古文，流落不偶，而沒於世。
　　隴西李璩，乃福相之曾孫也，常宰襄州樂鄉縣。京兆僑於是邑，常來干擾，李亦祗奉不厭。一旦謂李宰曰：「客有相勉，且求一邑，以救饑寒。室人聞之，大怒曰：『人喚郎為長官即得，喚我作長官夫人即不可。』」隴西聞而鄙薄，亦笑亦怒也。

　　以歌詞自娛（蜀相韋莊晉相和凝附。）

　　先是，李遠以曾有詩云：「人事三杯酒，流年一局棋。」唐宣宗以其非牧人之才，不與郡守。宰相為言，然始俞允。（又云：「長日惟消一局棋。」兩存之。）
　　蜀相韋莊應舉時，遇黃寇犯闕，著《秦婦吟》一篇，內一聯云：「內庫燒為錦繡灰，天街踏盡公卿骨。」爾後公卿亦多垂訝，莊乃諱之。時人號「《秦婦吟》秀才」。他日撰家戒，內不許垂《秦婦吟》障子，以此止謗，亦無及也。
　　晉相和凝，少年時好為曲子詞，布於汴、洛。洎入相，專托人收拾焚毀不暇。然相國厚重有德，終為豔詞玷之。契丹入夷門，號為「曲子相公」。所謂好事不出門，惡事行千里，士君子得不戒之乎！

　　劉蛻奏令狐相

　　宣宗以政事委相國令狐公，君臣道契，人無間然。劉舍人每訐其短，密奏之。宣宗留中，但以其事規於相國，而不言其人姓名。其間以丞相子不拔解就試，疏略云：「號曰無解進士，其實有耳未聞。」云云。又以子弟納財賄，疏云：「白日之下，見金而不見人。」云云。丞相憾之，乃俾一人為其書吏，謹事之。紫微托以腹心，都不疑慮，乃為一經業舉人致名第，受賂十萬，為此吏所告，由是貶之。君子曰：「彭城公將欲律人，先須潔己。安有自負贓污，而發人之短乎？宜其不躋大位也。」先是，令孤相自以單族，每欲繁其宗黨，與崔、盧抗衡，凡是富家，率皆引進。皇籍有不得官者，欲進狀請改姓令孤，時以此少之。

　　陸龜蒙追贈（薛許州附。）

　　唐吳郡陸龜蒙，字魯望，舊名族也。其父賓虞，進士甲科，浙東從事、侍御史，家於蘇臺。龜蒙幼精六籍，弱冠攻文，與顏蕘、皮日休、羅隱、吳融為益友。性高潔，家貧，思養親之祿，與張博為吳興、廬江二郡倅，著《吳興實錄》四十卷、《松陵集》十卷、《笠澤叢書》五卷。丞相李公蔚、盧公攜景重之。羅給事《寄陸龜蒙》詩云：「龍樓李丞相，昔歲仰高文。黃閣今無主，青山竟不焚。」蓋嘗有徵聘之意。唐末以左拾遺授之，詔下之日，疾終。光化三年，贈右補闕，吳侍郎融傳貽史，右補闕韋莊撰誄文，相國陸希聲撰碑文，給事中顏蕘書，皮日休博士為詩。皮寇死浙中。方乾詩名著於吳中，陸未許之。一旦頓作詩五十首，裝為方乾新制，時輩吟賞降仰，陸謂曰：「此乃下官效方乾之作也。方詩在模範中爾。」句奇意精，識者亦然之。
　　薛許州能，以詩道為己任，還劉德仁卷，有詩云：「百首如一首，卷初如卷終。」譏劉不能變態，乃陸之比也。

　　顏給事墓銘

　　顏給事蕘，謫官，沒於湖外。嘗自草墓志，性躁急不能容物，其志詞云：「寓於東吳，與吳郡陸龜蒙為詩文之交，一紀無渝。龜蒙卒，為其就木至穴，情禮不缺。其後即故諫議大夫高公丞之、故丞相陸公扆二君，於蕘至死不變。其餘面交，皆如攜手過市，見利即解攜而去，莫我知也。復有吏部尚書薛公貽矩、兵部侍郎于公兢、中書舍人鄭公撰三君子者，余今日已前不變，不知異日見余骨肉孤幼，復如何哉！」

　　李磎行狀（梁補闕附。）

　　司空圖侍郎撰《李公磎行狀》：「以公有出倫之才，為時輩妒忌，罹於非橫。其平生著文有《百家著諸心要文集》三十卷、《品流志》五卷、《易之心要》三卷、《注論語》一部、《明無為》上下二（一作「三」。）篇、《義說》一篇，倉卒之辰，焚於賊火，時人無所聞也，惜哉！《陽春白雪》，世人寡和，豈虛言也！」葆光子曰：「唐代韓愈、柳宗元，洎李翱、李觀、皇甫湜數君子之文，陵轢荀、孟，糠秕顏、謝。其所宗仰者，唯梁浩補闕而已，乃諸人之龜鑒。而梁之聲采寂寂，豈《陽春白雪》之流乎！是知俗譽喧喧者，宜鑒其濫吹也。」

　　白太傅墓銘（盧鄭二相附。）

　　白太傅與元相國友善，以詩道著名，時號「元白」。其集內有詩《挽元相》云：「相看掩淚俱無語，別後傷心事豈知？想得咸陽原上樹，已抽三丈白楊枝。」洎自撰墓志云：「與彭城劉夢得為詩友。」殊不言元公，時人疑其隙終也。
　　鄭文公畋，與盧相攜親表也，閥閱相齊，詞學相均。同在中書，因公事不葉，揮霍間言語相擠詬，不覺硯瓦翻潑。謂宰相鬥擊，亦不然也，竟以此出官矣。

　　內官改創職事（竇給事附。）

　　古者，閹官擅權專制者多矣，其間不無忠孝，亦存簡編。唐自安、史已來，兵難薦臻，天子播越，親衛戎柄，皆付大閹。魚朝恩、竇文場乃其魁也。爾後置左右軍、十二衛，觀軍容、處置、樞密、宣徽四院使，擬於四相也。十六宮使，皆宦者為之，分卿寺之職，以權為班行備員而已。供奉官紫綬入侍，後軍容使楊復恭俾其襴笏宣導，自弘農改作也。嚴遵美，內褐之最良也，嘗典戎，唐末致仕，居蜀郡，鄙叟庸夫，時得親狎。其子仕蜀，至閣門使，曾為一僧致紫袈裟，僧來感謝，書記所謝之語於掌中。方屬炎天，手汗模糊，文字莫辨。折腰（一作「行膝」。）而趨，汗流喘乏，只云：「伏以軍容。」寂無所道。抵掌視之，良久云：「貌寢人微，凡事無能。」嚴公曰：「不敢。」退而大咍。
　　嚴公物故，蜀朝冊贈命，給事中竇雍堅不承命。雖偏霸之世，亦不苟且，士人多之。

　　羅顧升降（方乾附。）

　　唐羅給事隱、顧博士雲俱受知於相國令狐公。顧雖鹺商之子，而風韻詳整﹔羅亦錢塘人，鄉音乖刺，相國子弟每有宴會，顧獨與之，丰韻談諧，莫辨其寒素之士也。顧文賦為時所稱，而切於成名，嘗有啟事陳於所知，只望丙科盡處，竟列名於尾株之前也。（令狐召學士話於梁震先輩，愚於梁公處聞之。）羅既頻不得意，未免怨望，竟為貴子弟所排，契闊東歸。黃寇事平，朝賢議欲召之，韋貽范沮之曰：「某曾與之同舟而載。雖未相識，舟人告云：『此有朝官。』羅曰：『是何朝官！我腳夾筆亦可以敵得數輩。』必若登科通籍，吾徒為秕糠也。」由是不果召。
　　詩人方乾，亦吳人也，王龜大夫重之。既延入內，乃連下兩拜。亞相安詳以答之，未起間，方又致一拜，時號「方三拜」也。

　　李琪書樹葉

　　梁李相國琪，唐末以文學策名，仕至御史。昭宗播遷，衣冠蕩析，因與弘農楊玢藏跡於荊、楚間。楊即溯蜀，琪相盤桓於夷道之清江，自晦其跡，號「華原李長官」。其堂兄光符宰宜都，嘗厭薄之。琪相寂寞，每臨流跋石，摘樹葉而試草制詞，吁嗟怏悵而投於水中。梁祖受禪，徵入，拜翰林學士。尋登廊廟。爾後宜都之子彬，羈旅渚宮，因省相國，乃數厥父之所短而遣之矣。

　　杜荀鶴入翰林（平曾賈島附。）

　　唐杜荀鶴嘗游梁，獻太祖詩三十章，皆易曉也，因厚遇之。洎受禪，拜翰林學士，五日而卒。朱崖李太尉獎拔寒俊，至於掌誥，率用子弟，乃曰：「以其諳練故事，以濟緩急也。如京兆者，一篇一詠而已，經國大手非其所能。幸而殂逝，免貽伊恥也。」
　　制貶平曾、賈島，以其僻澀之才，無所採用，皆此類也。

　　樂工關小紅（石潀附。）

　　唐昭宗劫遷，百官蕩析，名娼伎兒皆為強諸侯有之。供奉彈琵琶樂工號關別駕，小紅者，小名也。梁太祖求之，既至，謂曰：「爾解彈《羊不彩桑》乎？」關伶俯而奏之。及出，又為親近者俾其彈而送酒，由是失意，不久而殂。
　　復有琵琶石潀者，號「石司馬」，自言早為相國令狐公見賞，俾與諸子渙、渢連水邊作名也。亂後入蜀，不隸樂籍，多游諸大官家，皆以賓客待之。一日，會軍校數員飲酒作歡，石潀以胡琴擅場，在坐非知音者，喧嘩語笑，殊不傾聽。潀乃撲槽而詬曰：「某曾為中朝宰相供奉，今日與健兒彈而不蒙我聽，何其苦哉！」於時識者亦歎訝之。
　　喪亂以來，冠履顛倒，不幸之事，何可勝道？豈獨賤伶云乎哉！

　　孫內子（蕭惟香附。）

　　唐樂安孫氏，進士孟昌期之內子，善為詩。一旦並焚其集，以為才思非婦人之事，自是專以婦道內治。孫有《代夫贈人白蠟燭》詩曰：「景勝銀釭香比蘭（一作「自古清香勝蕙蘭」。），一條白玉逼人寒。他時紫禁春風夜，醉草天書仔細看。」又《聞琴》詩曰：「玉指朱絃軋後清，湘妃愁怨最難聽。初疑颯颯涼風動，又似蕭蕭暮雨零。近若流泉來碧嶂，遠如玄鶴下青冥。夜深彈罷堪惆悵，霧濕叢蘭月滿庭。」又《代謝崔家郎君酒》詩曰：「謝將清酒寄愁人，澄澈甘香氣味真。好是綠窗明月夜，一杯搖蕩滿懷春。」
　　又臺州盤村有一婦人蕭惟香，有才思，未嫁，於所居窗下與進士王玄宴相對，因奔琅琊。復淫冶不禁，王捨於逆旅而去。遂私接行客，托身無所，自經而死。店有數百首詩。所謂才思非婦人之事，誠然也哉！聞於劉山甫。
孟浩然趙嘏以詩失意

　　唐襄陽孟浩然，與李太白交遊。玄宗徵李入翰林，孟以故人之分，有彈冠之望。久無消息，乃入京謁之。一日，玄宗召李入對，因從容說及孟浩然。李奏曰：「臣故人也，見在臣私第。」上令急召賜對，俾口進佳句。孟浩然誦詩曰：「北闕休上書，南山歸敝廬。不才明主棄，多病故人疏。」上意不悅，乃曰：「未曾見浩然進書、朝廷退黜。何不云『氣蒸雲夢澤，波動岳陽城』？」緣是不降恩澤，終於布衣而已。宣宗索趙嘏詩，其卷首有《題秦皇》詩，其略云：「徒知六國隨斤斧，莫有群儒定是非。」上不悅。（或云：「孟郊、王維於翰林。」今兩存之。）

　　鄭綮相詩（李程附。）

　　唐相國鄭綮，雖有詩名，本無廊廟之望。嘗典廬州，吳王楊行密為本州步奏官，因有遺闕而笞責之。然其儒懦清慎，弘農常重之。昭宗時，吳雄據淮海，朝廷務行姑息，因盛言鄭公之德，由是登庸，中外驚駭。於是皇綱已紊，四方多故。相國既無施展，事必依違。太原兵至渭北，天子震恐，渴於攘卻之術，相國奏對，請於文宣王諡號中加一「哲」字。其不究時病，率此類也。同列以其忝竊，每譏侮之。相國乃題詩於中書壁上，其詞曰：「側坡蛆崑崙，蟻子競來拖。一朝白雨下，無鈍無嘍囉（商本作「類羅。」）。」意者以時運將衰，縱有才智，亦不能康濟，當有玉石俱焚之慮也。時亦然之。相國《題老僧》詩云：「日照西山雪，老僧門未開。凍瓶黏柱礎，宿火燄爐灰。童子病歸去，鹿麑寒入來。」常云：「此詩屬對，可以稱衡，重輕不偏也。」或曰：「相國近有新詩否？」對曰：「詩思在灞橋風雪中驢子上，此處何以得之？」蓋言平生苦心也。
　　李程以《日五色賦》擢第。為河南尹日，試舉人，有浩虛舟卷中行《日五色賦》。程相大驚，慮掩其美，伸覽之次，服其才麗。至末韻「侵晚水以芒動，俯寒山而秀發」，程相大咍曰：「李程賦且在，瑞日何為到夜秀發？」由是浩賦不能陵邁。

　　來鵬詩（沈光楊敬之附。）

　　唐進士來鵬，詩思清麗，福建韋尚書岫愛其才，曾欲以子妻之，而後不果。爾後游蜀，夏課卷中有詩云：「一夜綠荷風翦破，賺他秋雨不成珠。」識者以為不祥。是歲不隨秋賦，而卒於通議郎。
　　前進士沈光有《洞庭樂賦》，韋八座岫謂朝賢曰：「此賦乃一片宮商也。」後辟為閩從事。
　　弘農楊敬之撰《華山賦》，朱崖李太尉每置座右，行坐諷之。其略云：「見若咫尺，田千畝矣﹔見若環堵，城千雉矣﹔見若杯水，池百里矣﹔見若蟻垤，室九層矣。醯雞往來，周東西矣。蠛蠓紛紜，強秦去矣。蜂巢聯聯，構阿房矣。俄而復然，立建章矣。小星奕奕，焚咸陽矣。累累繭栗，祖龍藏矣。其千載改更興懷，悲愁辛苦，循其上矣。」（楊氏華陰之茂族，冠蓋甚遠。此乃寄意於華山而言世事，實雄才也。）

　　李學士賦詩（劉昌美勾偉附。）

　　唐乾寧中，劉昌美典夔州，時屬夏潦，峽漲湍險，俚俗云：「灩澦大如馬，瞿塘不可下。」於是行旅輟棹，而候水平去焉。有朝官李蕘學士，挈家自蜀沿流，將之江陵。郡牧以水勢正惡，且望少駐，以圖利涉。隴西匆遽，殆為人所促召，堅請東下，不能止之。才鼓行橈，長揖而別，州將目送之際，盤渦呀裂，破其船而倒。李一家溺死焉（或云：「一行船次，共一百二十人皆溺死。」。），唯奶嫗一人，隔夜為駭浪推送江岸而蘇。先是，永安監灶戶陳小奴棹空船下瞿塘，見崖下有一人，裹四縫帽，穿白缺衫、皂義襴、青褲，執鐵蒺藜，問李公之行邁，自云「迎候」。其奶嫗蘇後，亦說於刺史，云：「李學士至一官署，上廳事，朱門白壁，僚吏參賀。」又聞云：『此行無奶嫗名。』遂送出水濱。」於時具以其事奏聞，自後以瞿塘為水府，春秋祭之。初，隴西文賦中有《金釵墜井賦》，至是讖焉。世傳云：「人之正直，死為冥官。」道書云：「酆都陰府官屬，乃人間有德者卿相為之，亦號陰仙。」近代朱崖李太尉、張讀侍郎小說咸有判冥之說。
　　劉昌美兩典夔州。雲安縣僧玄悟，曾有蜀川將校王尚書者，捨己俸三百千以修觀音堂（此像有靈矣。），乃剩三十千入己。一旦物故，經七日，鄰於腐壞，忽然再蘇，灌湯藥以輔之，言曰：「初至一官曹，見劉行軍（即昌美也。）說云：「何乃侵用功德錢？以舊曾相識放歸，須還此錢。」玄悟乃戒門人鬻衣缽而償之，尋復卒也。
　　西川孔目官勾偉，於其輩最號廉直。綿竹縣民王氏子病困入冥，因復還魂，見冥官謂曰：「我即勾孔目也，家在成都西市，曾負人錢三萬未償。汝今歸去，為我言于家人也。」王生後訪勾氏子，仍以債主姓名言之，果為酬還。

　　盧詩三遇

　　唐盧延讓業詩，二十五舉，方登一第。卷中有句云：「狐衝官道過，狗觸店門開。」租庸張濬親見此事，每稱賞之。又有「餓貓臨鼠穴，饞犬舐魚砧」之句，為成中令汭見賞。又有「栗爆燒氈破，貓跳觸鼎翻」句，為王先主建所賞。嘗謂人曰：「平生投謁公卿，不意得力於貓兒狗子也。」人聞而笑之。盧嘗有詩云：「不同文賦易，為是者之乎。」後入翰林，閣筆而已。同列戲之曰：「不同文賦易，為是者之乎。」竟以不稱職，數日而罷也。

　　李?行文卷（皮日休莊布附。）

　　唐晉相李?，磎相之子也，文學淵奧，迥出輩流，於時公相之子弟無能及者。應舉時，文卷行《明易先生書》，又有《答明易先生書》，朝士覽之，不測涯涘，即其他文章可知也。然恃才躁進，竟罹非禍。爾後磎相追雪，贈太子太師，諡曰文，司空圖撰《行狀》，?贈禮部員外郎。先是，劉崇魯舍人撰磎相麻，因而貶黜。磎以大彭先世，因贓仰藥，撰《鸚鵡杯賦》。李?酬詞云：「玉犬吠天關，彩童哭仙吏。一封紅篆書，為奏塵宸事。八極鼇柱傾，四溟龍鬣沸。長庚冷有芒，文曲淡無氣。烏輪不再中，黃沙瘞腥鬼。請帝命真官，臨雲啟金匱。方與清華宮，重正紫極位。曠古兩露恩，安得借沾施。生人血欲盡，欃槍無飽意。」甚有文義焉。
　　又皮日休曾謁歸融尚書不見，因撰《夾蛇龜賦》，譏其不出頭也。而歸氏子亦撰《皮靸鞋賦》，遞相謗誚。
　　皮生後為湖南軍倅，亦甚傲誕，自號「間氣布衣」。莊布以長書責之，行於世也。

　　鄭准集軍書

　　唐滎陽鄭准，以文筆依荊州成中令。常欲比肩陳、阮，自集其所作為三卷，號《劉表軍書》。雖有胸襟，而辭體不雅，至祝朝貴書云中書令舍人曰草麻，通事舍人曰奏可。又賀襄州趙令嗣襲，其書云：「不沐浴佩玉，而石祁兆，不登山取符，而無恤封。」是於慶賀中顯言其庶賤也，鄰道之敬，其若是乎。應舉日，詩卷《題水牛》曰：「護犢橫身立，逢人揭尾跳。」朝士以為大笑。

　　鄭准譏陳詠

　　唐前朝進士陳詠，眉州青神人，有詩名，善弈棋。昭宗劫遷，駐蹕陜郊，是歲策名歸蜀，韋書記莊以詩賀之。又有鄉人拓善者，屬和韋詩，其略云：「讓德已聞多士伏，沽名還得世人聞。」譏其比滌器當壚也。謬稱馮副使涓詩，以涓多諧戲故也。或云蜀之拓善者作此詩，假馮公之名也。潁川嘗以詩道自負，謁荊幕鄭准，准亦自負雄筆，謂潁川曰：「今日多故，不暇操染，有三數處回緘，祈為假手。」潁川自旦及暮，起草不就，蓋欲以高之。其詩卷首有一對語云：「隔岸水牛浮鼻渡，傍溪沙鳥點頭行。」京兆杜光庭先生謂曰：「先輩佳句甚多，何必以此為卷首？」潁川曰：「曾為朝貴見賞，所以刻於首章。」都是假譽求售使然也。

　　王超箋奏（石欽若許存附。）

　　唐末鳳翔判官王超，推奉李茂貞，挾曹馬之勢，箋奏文檄，恣意翱翔。王蜀先主初下成都，馮涓節制判掌其奏箋，歲久轉廳，以掌記辟韋莊郎中。於權變之間，未甚愜旨。閬州人王保晦有文才而無體式，然其切露直致，易為曉悟，加以鳳翔用王超箋奏，超以一本舊族，思偶風雲，每遇飛章，言偽而辯。蜀先主愛之，以二王書題表稿示長樂公。公乃致書遜謝，倍加贊賞，其要曰：「有眼未見，有耳未聞。」蓋譏其阻兵恃強，失事君去就。王超後為興元留後，遇害。有《鳳鳴集》三十卷行於世。
　　後又有名石欽若者，體效其筆，為劉知俊判官，隨軒降蜀，不能謙退遠害，賓主爭露鋒穎，竟同誅之。閱其緘題表章行行然，宜其見忌而取禍也。
　　許存，初背荊州成中令降蜀，先主有意殺之。親吏柳修業勸其謙靜。每立大功而皆托疾，由是獲免於先主之世。即彭城之舊僚，不若高陽之小吏矣。王超全集三十卷，今只見三卷，聞於盧卿宏也。

　　李商隱草進劍表（蜀庾傳昌顧雲附。）

　　李商隱員外依彭陽令狐公楚，以箋奏受知。相國危急，有寶劍，嘗為君上所賜，將進之。命李起草，不愜其旨，因口占云：「前件劍，武庫神兵，先皇特賜。既不合將歸泉下，又不宜留在人間。」時人服其簡當。彭陽之子綯，繼有韋平之拜，似疏隴西，未嘗展分。重陽日，義山詣宅，於廳事上留題，其略云：「十年泉下無消息，九日樽前有所思。郎君官重施行馬，東閣無因許再窺。」相國睹之，慚悵而已。乃扃閉此廳，終身不處也。
　　蜀中庾傳昌舍人，始為永和府判官，文才敏贍，傷於冗雜。因候相國張公，有故未及見，庾怒而歸，草一啟事，僅數千字，授於謁者，拂袖而去。他日，張相謂朝士曰：「庚舍人見示長箋，不可多得。雖然，曾聞其草角觝牒詞，動乃數幅。」譏其無簡當體要之用也。
　　黃籙擅場，星辰備位，顧雲博士為高燕公草齋詞云：「天靜則星辰可摘。」奇險之句施於至敬，可乎？唐末亂離，渴於救時之術。孔相國緯，每朝士上封事，不暇周覽，但曰：「古今存亡，某知之矣。未審所陳利害，其要如何？」蓋鄙其不達變也。國子司業于晦，曾上崔相國公胤啟事數千字，上至堯、舜，下及隋、唐，一興一替，歷歷可紀。其末散漫，殊非簡略。所以儒生中通變者鮮矣。（裴晉公臨終，進先帝所賜玉帶表文，與令狐公事頗同，未知孰是？舊朝士多云，李義山草《進劍表》，令狐公曰：「今日不暇多云。」信口占之。）

　　高崇文相國詠雪

　　唐高相國崇文，本薊州將校也，因討劉辟有功，授西川節度使。一旦大雪，諸從事吟賞有詩，渤海遽至飲席，笑曰：「諸君自為樂，殊不見顧鄙夫。鄙夫雖武人，亦有一詩。」乃口占云：「崇文崇武不崇文，提戈出塞號將軍。那個兒（渤海鄙言。多呼人為「兒」。）射落雁，白毛空裡落紛紛。」其詩著題，皆謂北齊敖曹之比也。太尉駢，即其曾孫也。鎮蜀日，以蠻侵暴，乃築羅城，城四十里。朝廷雖加恩賞，亦疑其固護。或一日，聞奏樂聲，知有改移，乃題《風箏》寄意曰：「夜靜弦聲響碧空，宮商信任往來風。依稀似曲才堪聽，又被移將別調中。」旬日報到，移鎮渚宮。

　　洞庭湖詩（李洞包賀盧延讓顧況附。）

　　湘江北流至岳陽，達蜀江。夏潦後，蜀漲勢高，遏住湘波，讓而退溢為洞庭湖，凡闊數百里，而君山宛在水中。秋水歸壑，此山復居於陸，唯一條湘川而已。海為桑田，於斯驗也。前輩許棠《過洞庭》詩最為首出，爾後無繼斯作。詩僧齊己駐錫巴陵，欲吟一詩，竟未得意。有都押衙者，蔡姓而忘其名，戲謂己公曰：「題洞庭者某詩絕矣，諸人幸勿措詞。」己公堅請口札，押衙抑揚朗吟曰：「可憐洞庭湖，恰到三冬無髭鬚。」以其不成湖也。諸僧大笑之。
　　進士李洞慕賈島，欲鑄而頂戴，嘗念「賈島佛」，而其詩體又僻於賈。
　　復有包賀者，多為?鄙之句，至於「苦竹筍抽青橛子，石榴樹掛小瓶兒。」又云「霧是山巾子，船為水靸鞋。」又云「棹搖船掠鬢，風動竹搥胸。」雖好事托以成之，亦空穴來風之義也。
　　盧延讓《哭邊將》詩曰：「自是磠砂發，非干炮石傷。牒多身上職，盎大背邊瘡。」人謂此是「打脊詩」也。世傳逸詩云：「窗下有時留客宿，室中無事伴僧眠。」號曰「自落便宜詩」。
　　顧況著作披道服在茅山，有一秀才行吟曰：「駐馬上山阿。」久思不得。顧曰：「何不道『風來屎氣多』？」秀才云：「賢莫無禮。」顧曰：「是況。」其人慚惕而退。僕早歲嘗和南越詩云：「曉廚烹淡菜，春杼織橦花。」牛翰林覽而絕倒，莫喻其旨。牛公曰：「吾子只知名，安知淡菜非雅物也。」後方曉之。學吟之流，得不以斯為戒也。

　　高蟾以詩策名（胡曾羅隱附。）

　　進士高蟾，詩思雖清，務為奇險，意疏理寡，實風雅之罪人。薛許州謂人曰：「倘見此公，欲贈其掌。」然而《落第》詩曰：「天上碧桃和露種，日邊紅杏倚雲栽。芙蓉生在秋江上，不向春風怨未開。」蓋守寒素之分，無躁競之心，公卿間許之。先是，胡曾有詩曰：「翰苑何時休嫁女，文章早晚罷生兒。上林新桂年年發，不許平人折一枝。」羅隱亦多怨刺，當路子弟忌之，由是渤海策名也。愚嘗覽李賀歌詩篇，慕其才逸奇險，雖然，嘗疑其無理，未敢言於時輩。或於奇章公集中（《奇章集》，牛僧孺給事中。），見杜紫薇牧有言長吉若使「稍加其理，即奴僕命騷人可也。」是知通論合符，不相遠也。

　　韋杜氣概（李頻附。）

　　杜荀鶴曾得一聯詩云：「舊衣灰絮絮，新酒竹篘篘。」時韋相國說右司員外郎寄寓荊州，或語於韋公，曰：「我道『印將金鎖鎖，簾用玉鉤鉤。』」即京兆大拜氣概，詩中已見之矣。或有述李頻詩於錢尚父曰：「只將五字句，用破一生心。」尚父曰：「可惜此心，何所不用，而破於詩句，苦哉！」

　　梁震無祿

　　唐荊南節判司空董，與京兆杜無隱，即滑臺杜慆常侍之子，洎蜀人梁震，俱稱進士，謁成中令，欲希薦送。有薛少尹者，自蜀沿流至渚宮。三賢嘗訪之。一日，薛亞尹謂司空曰：「閣下與京兆，勿議求名，必無所遂。杜亦不壽，唯大賢忽為人縶維，官至朱紫。如梁秀才者，此舉必捷，然登第後，一命不沾也。」後皆如其言。梁公卻思歸蜀，重到渚宮，江路梗紛，未及西溯。淮師寇江陵，渤海王邀致府衙，俾草檄書，欲辟於府幕。堅以不仕為志，渤海竟諾之。二紀依棲，竟麻衣也。薛尹之言，果驗耶。

　　夏侯生說劉僕射事

　　廣南劉僕射崇龜，常有臺輔之望，必謂罷鎮，便期直上。羅浮處士夏侯生有道，彭城重之，因問將來之事。夏生言其不入相，發後三千里，有不測之事。洎歸闕，至中路得疾而薨。劉山甫亦蒙夏生言，示五年行止，事無不驗。蓋飲啄之有分也。

　　曹相夢剃度

　　唐曹相國確判計，亦有臺輔之望。或夢剃度為僧，心甚惡之。有一士占夢多驗，相國召之，具以所夢語之。此人曰：「前賀侍郎，旦夕必登庸。出家者，號剃度也。」無何，杜相出鎮江西，而相國大拜也。

　　玄德感

　　福建道以海口黃碕岸橫石巉峭，常為舟楫之患。閩王琅琊王審知思欲制置，憚於力役。乾寧中，因夢金甲神自稱吳安王，許助開鑿。及覺，話於賓僚，因命判官劉山甫躬往設祭，具述所夢之事。三奠未終，海內靈怪具見。山甫乃憩於僧院，憑高觀之。風雷暴興，見一物，非魚非龍，鱗黃鬣赤。凡三日，風雷止霽，已別開一港，甚便行旅。當時錄奏，賜號「甘棠港」。閩從事劉山甫，乃中朝舊族也，著《金溪閒談》十二卷，具載其事。愚嘗略得披覽，而其本偶亡，絕無人收得。海隅迢遞，莫可搜訪。今之所集，云「聞於劉山甫」，即其事也，十不記其三四，惜哉！

　　劉道濟幽窗夢

　　光化中，有文士劉道濟，止於天臺山國清寺。夢見一女子，引生入窗下，有側柏樹葵花，遂為伉儷。後頻於夢中相遇，自不曉其故。無何，於明州奉化縣古寺內，見有一窗側柏葵花，宛是夢中所游。有一客官人，寄寓於此室，女有美才，貧而未聘，近中心疾，而生所遇，乃女之魂也。蓋女子及笄，不有所歸，豈非父兄之過哉。又有彭城劉生，夢入一倡婦家，與諸輩狎飲。爾後但夢，便及彼處。自疑非夢，所遇之姬，芳香常襲衣。蓋心邪所致。聞於劉山甫也。
李太尉與段少常書

　　唐李太尉德裕，左降至朱崖，著《四十九論》，敘平生所志。嘗遺段少常成式書曰：「自到崖州，幸且頑健。居人多養雞，往往飛入官舍，今且作祝雞翁爾。謹狀。」吉甫相典忠州，溯流之任，行次秭歸，地名雲居臺，在江中。掌武誕於此處，小名臺郎，以其地而命名也。

　　孫僕射酹酒（裴迪附。）

　　唐孫會宗僕射，即偓相大王父也，宅中集內外親表開宴。有一甥姪為朝官，後至，及中門，見緋衣官人衣襟前皆是酒污，咄咄而出，不相識。洎即席，說與主人，咸訝無此官。沉思之，乃是行酒時，於階上酹酒，草草傾潑也。自此每酹酒，側身恭跪，一酹而已，自孫氏始也。今人三酹，非也。
　　有裴迪者，贄相之堂弟，無文學，於荊南投筆事趙司徒，為虞總小將，對客側身一酹。趙公未喻朝賢間風規，極怪之，笞七下。何不幸也！

　　三朝士以名取戲

　　唐張裼尚書，朝望既高，號為流品，與韋相保衡有分。韋言於同列，以其名「裼」，裼，訓袒衣也，又《詩》云：「載衣之裼。」裼即小兒褓衣，乃繃帶也。方欲因事改之。未幾，韋相流貶，竟不大拜。韋嘗問立名之由，楊以少孤，為無學問親表所誤也。
　　後唐姚相名洎，善談吐，仍多辯捷。表兄弟崔沂侍郎戲之曰：「洎訓肉汁，胡為名？」洎無以酬之。然洎亦訓至。
　　雖然，古人以名貽誚者多矣，妨事者有焉。至如仙客、仙童、齊丘、用礪、希?、人過，亦無取焉。其複名須依義訓，唯單名易諱者善矣。裼公生五子，彝憲、文蔚知名，文蔚後登庸也。

　　張仁龜陰責

　　唐張裼尚書典晉州，外貯所愛營妓，生一子。其內子蘇氏號塵外，妒忌。不敢取歸。乃與所善張處士為子，居江津間，常致書題問其存亡，資以錢帛。及漸成長，教其讀書。有人告以：「非處士之子，爾父在朝官高。」因竊其父與處士緘札，不告而遁歸京國。裼公已薨。至宅門，僮僕無有識者，但云「江淮郎君」，兄弟皆愕然。其嫡母蘇夫人泣而謂諸子曰：「誠有此子，吾知之矣。我少年無端，致其父子死生永隔，我罪多矣。」家眷聚泣，取入宅，齒諸兄弟之列，名仁龜。有文，性好學修詞，應進士舉，及第，歷侍御史。因奉使江浙，於候館自經而死，莫知所為。先是，張處士悵恨而終，必有冥訴，罹此禍也。柱史為楊鉅侍郎愛婿也。

　　裴相國及弟後進業

　　唐相國裴公坦，大和八年，李漢侍郎下及第。自以舉業未精，遽此叨忝，未嘗曲謝座主，辭歸鄠縣別墅。三年肄業，不入城。歲時恩地，唯啟狀而已，至於同年，鄰於謝絕，掩關勤苦，文格乃變。然始到京，重獻恩門文章，詞采典麗，舉朝稱之。後至大拜，為時名相也。夫世之干祿，先資名第，既得之後，鮮不替懈。自非篤於文學，省顧賓實者，安能及斯。裴公廟堂之期，有以見進德之無?也。

　　侯泳忤豆盧相

　　唐咸通中，舉子侯泳有聲采，亦士流也，而闕於恭慎。豆盧琢罷相，守僕射，乘閒詣僧院，放僕乘他適，而於僧宇獨坐，皤然一叟也。泳自外入門，殊不顧揖，傲岸據榻，謂叟曰：「大參、長史乎？」叟曰：「非也。」又問曰：「令錄乎？」亦曰：「非也。」「遠州刺史乎？」亦曰：「稍高。」又曰：「少卿監乎？」答曰：「更向上。」侯生矍然不安處，疑是丞郎，匆遽而出。至門，見僕御肩輿旋至，方知是豆盧公也。歸去後，自咎悚惕，貢一長箋首過。賴先曾有卷及門，揆路通入。泳乃自陳乖疏，公亦遜謝，恕其不相識也。留而命酒，凡勸十盂，乃小懲也，仍云：「雖不奉訝，然凡事更宜在意。」侯生仍慚灼無以自容。先是，豆盧家昆弟飲清酒而已，侯氏盛饌而飲。此日每飲一杯，回首摘席經咀之，幾不濟，所謂雅責也。

　　盧沆遇宣宗私行（賈島附。）

　　唐陜州廉使盧沆，在舉場甚有時稱，曾於滻水逆旅遇宣宗皇帝微行，意其貴人，斂身迴避。帝揖與相見，沆乃自稱進士盧沆。帝請詩卷，袖之，乘驢而去。他日對大臣語及盧沆，令主司擢第。沆不自安，恐僭冒之辱。宰臣問沆：「與主上有何階緣？」沆乃具陳因由，時亦不訝，以其文章非叨忝也。沆後自廉察入朝知舉，遇黃寇犯闕，不及終場。趙崇大夫戲之曰：「出腹不生養主司也。」初，盧家未嘗知舉，盧相攜恥之，拔為主文，竟不果也。
　　賈島遇宣宗微行，問秀才名，對曰：「賈島。」帝曰：「久聞詩名。」島曰：「何以知之？」後言於宰臣，與平曾相次謫授長江尉，所謂不識貴人也。

　　顧非熊再生

　　唐著作郎顧況，字逋翁，好輕侮朝士，貶在江外，多與僧道交遊，時居茅山。暮年有一子，即非熊前身也，一旦暴亡。況追悼哀切，所不忍言，乃吟曰：「老人喪愛子，日暮泣成血。老人年七十，不作多時別。」非熊在冥間聞之，甚悲憶，遂以情告冥官，皆憫之，遂商量卻令生於況家。三歲，能言冥間聞父苦吟，卻求再生之事歷歷然。長成應舉，擢進士第。或有朝士問，即垂泣而言之。王定保《摭言》云：「人傳況父子皆有所遇，不知何適？」由此而言，信有之矣。

　　張曙起小悼

　　唐張禕侍郎，朝望甚高，有愛姬，早逝，悼念不已。因入朝未回，其猶子右補闕曙，才俊風流，因增大阮之悲，乃制《浣溪紗》，其詞曰：「枕障薰爐隔繡幃，二年終日兩相思。好風明月始應知。天上人間何處去？舊歡新夢覺來時。黃昏微雨畫簾垂。」置於几上。大阮朝退，?几無聊，忽睹此詩，不覺哀慟，乃曰：「必是阿灰所作。」阿灰即中諫小字也。然於風教似亦不可，以其叔姪年顏相似，恕之可耳。諺曰：「小舅小叔，相追相逐。」謔戲固不免也。

　　張裼尚書無忌諱

　　唐張裼尚書，恃才直道外，仍有至性。及第後歸東都，一日，彷彿見其亡親，謂曰：「去得也。」遂辦裝入京，果登朝籍，不爽陰告也。東都柏坡有莊，而多高大屋宇，中庭有土堆若塚，人言其下時有樂聲，本主鬻之不售。八座不信，以善價買之，遽令發掘，其下乃麥曲耳。以之和泥，塗一院牆屋，不假他求。是知妖由人興，向使疑誤神怪，則有物憑焉，必為村巫酒食之資也。正直之人，其可欺乎？

　　荊十三娘義俠事

　　進士趙中行，家於溫州，以豪俠為事。至蘇州，旅止支山禪院僧戶。有一女，商荊十三娘，為亡夫設大祥齋，因慕趙，遂同載歸揚州。趙以氣義耗荊之財，殊不介意。其友人李正郎弟三十九，愛一妓，為其父母奪與諸葛殷，李悵恨不已。時諸葛殷與呂用之幻惑高太尉，恣行威福，李懼禍，飲泣而已。偶話於荊娘，荊娘亦憤惋，謂李三十九郎曰：「此小事，我能為郎報仇，但請過江，於潤州北固山六月六日正午時待我。」李亦依之。至期，荊氏以囊盛妓，兼致妓之父母首歸於李。後與趙進士同入浙中，不知所止。

　　李當尚書亡女魂

　　唐李當尚書鎮興元，褒城縣有處士陳休復者，號陳七子，狎於博徒，行止非常。八座以其妖誕械之，而市井之間又有一休復。無何，殞於狴牢，遽睹腐敗，轄司申而瘞之。爾後宛在褒城，八座驚異，不敢尋問。一旦愛女暴亡，其內子追悼成疾，無以救療。幕客有白八座曰：「陳處士真道者，必有少君之術，能祈之乎？」八座然之，因敬信延召。陳生曰：「此小事爾。」於初夜帷堂設燈炬，畫作一門，請夫人簾下屏氣。至夜分，亡者自畫門入堂中，行數遭。夫人愊憶，失聲而哭。亡魂倏而滅矣。然後戒勉，令其抑割。八座由是益敬之。
孟夕微躁妄

　　唐孟弘微郎中，誕妄不拘。宣宗朝，因次對，曰：「陛下何以不知有臣，不以文字召用？」上怒曰：「卿何人斯？朕耳全不知有卿！」翌日，上謂宰臣曰：「此人躁妄，欲求翰林學士，大容易哉！」於是宰臣歸中書貶其官，示小懲也。又嘗忿狷，擠其弟落井，外議喧然。乃致書告親友曰：「懸身井半，風言沸騰。尺水丈波，古今常事。」與鄭諷鄰居，諷為南海從事，因牆頹，中郎（一作「郎中」。）夾入牆界五六尺（一作「丈」。）。知宅者有狀，請退其所侵。判其狀曰：「海隅從事，少有生還。地勢尖斜，打牆夾入。」平生操履，率皆如是，不遭擯棄，幸矣！

　　楊收相報楊玄價

　　唐楊相國收，貶死嶺外。於時鄭愚尚書鎮南海，忽一日，客將報云：「楊相公在客次，欲見鄭尚書。」八座驚駭，以弘農近有後命，安得此來？乃接延之。楊相國曰：「某為軍容使楊玄價所譖，不幸遭害。今已得請於上帝，賜陰兵以復仇。欲托尚書宴犒，兼借錢十萬緡。」滎陽諾之，唯錢辭以軍府事多，許其半。楊相曰：「非銅錢也。燒時幸勿著地。」滎陽曰：「若此，則固得遵副。」從容間，長揖而滅。
　　滎陽令於北郊具酒饌素錢以祭之。楊相猶子有典壽陽者，見相國乘白馬，臂朱弓，捻彤矢，有朱衣天吏控馬，謂之曰：「上帝許我仇殺楊玄價。我射著其腳，必死也。」俄而楊中尉暴染腳疾而殂。蜀毛文錫司徒先德前潮（一作「湖」。）牧龜范，曾趨事鄭尚書，熟詳其事。愚於毛氏子聞之。

　　劉山甫題天王

　　唐彭城劉山甫，中朝士族也。其先宦於嶺外，侍從北歸，泊船於青草湖。登岸見有北方毗沙門天王，因詣之，見廟宇摧頹，香燈不續。山甫少年而有才思，元隨張處權請郎君詠之，乃題詩曰：「坏牆風雨幾經春，草色盈庭一座塵。自是神明無感應，盛衰何得卻由人。」是夜，夢為天王所責，自云：「我非天王，南嶽神也，主張此地，汝何相侮？」俄而驚覺，而風浪陡起，倒檣絕纜，沉溺在即。遽起悔過，令撤詩牌，然後已。山甫自序。

　　韋宰相功德驗（陳徽附。）

　　蜀路白衛嶺，多虎豹噬人，有選人京兆韋（忘其名。），唐光化中，調授巴南宰，常念《金剛經》。赴任至泥溪，遇一女人，著緋衣，挈二子偕行，同登此山。前路嶺頭行人，相駐叫噪，見此女人乃赤狸大蟲也，逡巡與韋分路而去。韋終不覺，蓋持經之力也。
　　成都府廣都縣人陳微，自少年常誦《金剛經》，與胥姓馬者有隙，一旦事故亡匿。馬生揚言欲追捕之。陳乃礪一匕首，行坐相隨，儻遇馬生，必能刺之，誓不受其執錄（一作「僇」。）。或一日，行於村路蓊薈間，馬胥伏而掩之，陳抽刀一揮，馬生仰倒，由是獲脫。至前，方悟手之所揮乃刀鞘，及歸所匿處，刀刃宛在，本不偕行，馬胥亦無所傷。何其異也！

　　刺血寫經僧

　　唐咸通中，西川僧法進刺血寫經，聚眾教化寺。所司申報高燕公，判云：「斷臂既是兇人，刺血必非善事。貝多葉上，不許塵埃﹔俗子身中，豈堪腥膩？宜令出境，無得惑人。與一繩遞出東界。」所司不喻繩絞，賜錢一千，送出東郭，幸而誤免。後卒於荊州玉泉寺。

　　成令公擲杯珓事

　　荊州成令公汭，唐天復中，准詔統軍救援江夏，舟楫之盛，近代罕聞。已決行期，不聽諫諍。師次公安，縣寺有二金剛神，土人號曰「二聖」，亦甚有靈。中令艤舟而謁之，炷香虔誠，冥禱勝負，以求杯珓陰陽之兆。凡三十擲皆不吉。乃謂所信孔目官楊師厚曰：「卦之不吉，如之何？」師厚對曰：「令公數年造船，旌旗已啟，中路而退，將何面目回見軍民？」於是不得已而進，竟有破陣之敗。身死家破，非偶然也。向使楊子察人之情，幸其意怠，一言而止，則成氏滅亡，未可知也。

　　白蓮女惑蘇昌遠

　　唐中和中，有士人蘇昌遠，居蘇臺屬邑，有小莊去官道十里。吳中水鄉，率多荷芰。一日，忽見一女郎，素衣紅臉，容質絕麗，閱其明悟若神仙中人，自是與之相狎，以莊為幽會之所。蘇生惑之既甚，嘗以玉環贈之，結繫慇懃。或一日，見檻前白蓮花開，敷榮殊異，俯而玩之，見花房中有物，細視之，乃所贈玉環也，因折之，其妖遂絕。鬼神無形，必憑於物，精氣所附，非菡萏之能哉。聞於劉山甫。

　　柳鵬舉誘五弦妓

　　唐龍紀中，有士人柳鵬舉，游杭州。避雨於伍相廟，見一女子抱五弦，云是錢大夫家女僕。鵬舉悅之，遂誘而奔，藏於舟中，為廂吏所捕。其女僕自縊而死。或一日，卻到柳處，柳亦知其物故，驚訝其來。女僕具道其情，因以魂偶（一作「謁」），經時而去。見劉山甫《閒談》中。

　　雲芳子魂事李茵

　　僖宗幸蜀年，有進士李茵，襄州人，奔竄南山民家，見一宮娥，自云宮中侍書家雲芳子，有才思，與李同行詣蜀。具述宮中之事，兼曾有詩書紅葉上，流出御溝中，即此姬也。行及綿州，逢內官田大夫識之，乃曰：「書家何得在此？」逼令上馬，與之前去。李甚怏悵，無可奈何。宮娥與李情愛至深，至前驛，自縊而死。其魂追及李生，具道憶戀之意。迨數年，李茵病瘠，有道士言其面有邪氣。雲芳子自陳人鬼殊途，告辭而去。聞於劉山甫。

　　芻靈祟

　　唐文德中，小京官張（忘其名。），寓蘇臺。子弟少年，時在丈人陸評事院往來，為一美人所悅，來往多時。久而心疑之，尋病瘠。遇開元觀吳道士守元，曰：「子有不祥之氣。」授以一符。果一冥器婢子，背書「紅英」字，在空舍柱穴中。因焚之，其妖乃絕。聞於劉山甫。

　　高燕公神筆

　　淮海小將姓朱（忘其名。），有女未嫁，為鬼物所崇，常呼「韓郎」。往來如生人，唯不見形。奉外舅姑禮，自云天朝神。朱以異事，不敢隱秘，乃告府主高燕公。公唯書名，俾朱歸帖於女房門上。其邪來見，咨嗟言別而去。聞於劉山甫。

　　魚玄機（徐月英附。）

　　唐女道魚玄機，字蕙蘭，甚有才思。咸通中，為李憶補闕執箕帚，後愛衰下山，隸咸宜觀為女道士。有怨李公詩曰：「易求無價寶，難得有心郎。」又云：「蕙蘭銷歇歸春浦，楊柳東西伴客舟。」自是縱懷，乃娼婦也。竟以殺侍婢為京兆尹溫璋殺之。有集行於世。
　　江淮間有徐月英，名娼也，其送人詩云：「惆悵人間事久違，兩人同去一人歸。生憎平望亭前水，忍照鴛鴦相背飛。」（一本又有云：「枕前淚與階前雨，隔個閑窗滴到明。」）亦有詩集。金陵徐氏諸公子寵一營妓，卒，乃焚之。月英送葬，謂徐公曰：「此娘平生風流，沒亦帶燄。」時號美戲也。唐末有《北里志》，其間即孫尚書儲數賢平康狎游之事，或云孫棨舍人所撰。

　　李氏女

　　唐廣明中，黃巢犯闕，大駕幸蜀，衣冠蕩析，寇盜縱橫。有西班李將軍女，奔波隨人，迤邐達興元，骨肉分散，無所依托。適值鳳翔奏將軍董司馬者，乃晦其門閥，以身托之。而性甚明敏，善於承奉，得至於蜀。尋訪親眷，知在行朝，始謂董生曰：「喪亂之中，女弱不能自濟，幸蒙提挈，以至於此。失身之事，非不幸也。人各有偶，難為偕老，請自此辭。」董生驚愕，遂下其山矣。識者謂女子之智亦足稱也。見劉山甫《閒談》。

　　馮藻慕名

　　唐馮藻，常侍肅之子，涓之叔父，世有科名。小貂文采不高，酷愛名第，已十五舉。有相識道士謂曰：「先輩某曾入靜觀之，此生無名第，但有官職也。」亦未之信。更應十舉，已二十五舉矣。姻親勸令罷舉，且謀官職。藻曰：「譬如一生無成，更誓五舉。」亦無成，遂三十舉方就仕，歷官卿監峽牧，終於騎省。何浮名之引人，而輕祿仕之如是也？

　　李涪尚書改切韻

　　唐李涪尚書，福相之子，以《開元禮》及第，亦（一作「不」。）為小文，好著述。朝廷重其博學，禮樂之事諮稟之，時人號為「周禮庫」，蓋籍於舊典也。廣明以前，《切韻》多用吳音，而清、青之字，不必分用。涪改《切韻》（一作「其上聲」。），全刊吳音。當方進而聞於宰相，僉許之。無何，巢寇犯闕，因而寢止。於今無人敢以聲韻措懷也。然曾見《韻銓》，鄙駁《切韻》，改正吳音，亦甚核當，不知八座於此又何規制也？惜哉！
　　古之製字卷紙題名姓，號曰「名紙」。大中年，薛保遜為舉場頭角，人皆體效，方作門狀。洎後仍以所懷列於啟事，隨啟詣公相門，號為「門狀」、「門啟」。雖繁於名紙，各便於時也。書云「謹祗候起居郎某官」，即是「起居」在前，「某官」在後。至今顛倒，無人改更矣。有朝廷改之，亦美事也。

　　穆李非命

　　唐監察李航，福相之子，美茂洽暢，播於時流。黃巢後，扶侍聖善，歸東都別墅。與御史穆延晦同行，宿於虢州公館。翌日，修謁郡牧張存，即王珙下部將也，謂典客曰：「我受穆家恩命。今穆侍御經過，必須展分報答也。」典客詣館話於穆生，因修狀謁謝。張公大怒，且曰：「此言得自何人？」具以典謁為對，乃斬謁者。穆生驚怪，失意歸館，尋遣人就而害之。李監察不喻，方抱憂惶，俄亦遇害，將以滅口。於時，李公繞聖善所憩之?，無以求活，竟同非命。他日兄弟訴冤，夢航謂骨肉間曰：「張存已得請於上帝，不日即死。」果為珙所誅。
　　葆光子嘗讀李肇《國史補》曰：「李公沂曾放死囚，他日道次遇之，其人感恩，延歸其家，與妻議所酬之物。妻嫌數少，此人曰：『酬物少，不如殺之。』李公急走，遇俠士方免此禍。」常以為虛誕，今張存翻害穆、李，即《史補》之說，信非虛誕也，怪哉！

　　王給事剛鯁

　　唐王祝給事，名家子，以剛鯁自任，仍以所尚垂訓子孫，嫌人柔弱（一作「懦」）。又素有物力，殖利極豐。黃寇前嘗典常州，京國亂離，盤旋江湖，甚有時望。急詔徵回，歸裝極厚，水陸分載。行至甘棠，王珙帥於是邦，不式王命，兇暴眾聞，以夕拜將來必居廊廟，延奉勤至。夕拜鄙其武人，殊不降接。珙乃於內廳盛張宴席，備列珍玩，簾下妓樂齊列，其內子亦映簾共拱立。乃斂容向夕拜曰：「某雖武夫，叨忝旄鉞。今日多幸，獲遇軒蓋經過。苟不棄末宗，願居子姪之列，即榮幸也。」夕拜不允，堅抗再三。珙勃然作色曰：「給事王，程有限，不敢淹留。」俄而罷宴，處分兩轄，速請王給事離館，暗授意旨，並令害之。一家上下，悉投黃河，獲其囊三四百籠。以舟行沒溺聞奏。朝廷多故，捨而不問。夕拜有一子，此際行至襄州，亦無故投井而卒。雖陜帥狂暴，亦未喻天意也。葆光子曰：「剛有立事，時有用捨。以柔濟剛，不爽權變。當衰亂之世，須適時之宜。王公儻受其致敬，庸何傷哉？但卻其賂即善也。履尾滅族，悲夫！」

　　裴楊操尚

　　唐楊收、段文昌皆以孤進貴為宰相，率愛奢侈。楊相女適裴坦長子，嫁資豐厚，什器多用金銀。坦尚儉，聞之不樂。一日，與國號及兒女輩到新婦院。臺上用碟盛果實，坦欣然。視碟子內，乃臥魚犀，坦盛怒，遽推倒茶臺，拂袖而出，乃曰：「破我家也。」他日，收相果以納賂竟至不令，宜哉。

　　出腹不生養盧侍郎

　　盧氏衣冠第一，歷代未嘗知舉。乾符中，盧攜在中書，歉宗人無掌文柄，乃擢群從陜虢觀察使盧渥知禮闈。是歲十二月，黃巢犯闕，僖皇播遷，舉子星散。迨收復京都，裴贄連知三舉。渥有羨色。趙崇大夫戲之曰：「閣下所謂出腹不生養主司也。」

　　張興師決門僧

　　唐相國張濬二子，一曰義師，即小字也，本名格，為蜀相﹔一曰興師（忘其名。），後號李將軍，名儼，與父達軍機於淮海，亦遇害也。格與興師，昆弟俊邁，而尚矯譎，皆有父風。興師幼年出宅門，見其門僧（忘其名。），傳相國處分，七笞之。其僧解後，莫知何罪。俄而相國召僧，坐安，見其詞色不懌，因問之。僧以郎君傳相國處分見怪，未知罪名。相國驚駭慚謝，以兒子狂駭，幸師慈悲。回至堂前，喚興師怒責之，且曰：「汝見僧何罪，而敢造次！」對曰：「今日雖無罪過，想其向來隱惡不少，是以笞之。」相國不覺失笑。

　　（此卷第十九條，載陜虢觀察使盧渥，與八卷陜州廉使盧沆事同，疑沆、渥自是一人。孫氏偶不照而重出耳。）
狄石丞鄙著紫僧

　　唐狄歸昌右丞，愛與僧游，每誦前輩詩云：「因過竹院逢僧話，略得浮生半日閒。」其有服紫袈裟者，乃疏之。鄭谷郎中亦愛僧，用比蜀茶，乃曰：「蜀茶與僧，未必皆美，不欲捨之。」
　　僧鸞有逸才而不拘檢，早歲稱卿御，謁薛氏能尚書於嘉州。八座以其顛率，難為舉子，乃俾出家。自於百尺大像前披剃，不肯師於常僧也。後入京，為文章供奉，賜紫，柳玭大夫甚愛其才，租庸張相亦曾加敬，盛言其可大用。由是反初，號鮮于鳳，修刺謁柳公，公鄙之不接。又謁張相，張相亦拒之。於是失望而為李江西判官，後為西班小將軍，竟於黃州遇害。

　　張翱輕傲（李堅白蔣貽恭附。）

　　唐乾寧中，宿州刺史陳璠，以軍旅出身，擅行威斷。進士張翱恃才傲物，席上調寵妓張小泰。怒而揖起，付吏，責其無禮，狀云：「有張翱兮寓止淮陰，來綺席兮放恣胸襟。」璠益怒，云：「據此分析，合吃幾下？」翱云：「只此兩句，合吃乎三下五下﹔切求一笑，宜費乎千金萬金。」金鞭響背十三長逝。惜其恃才而取禍也。出劉山甫《閒談》，詞多不載。
　　蜀綿州刺史李（忘其名。），時號「嗑咀」，以軍功致郡符，好賓客。有酒徒李堅白者，?有文筆，李侯謂曰：「足下何以名為堅白？」對曰：「莫要改為士元，亮君雄是權耶？」
　　又有蔣貽恭者，好嘲詠，頻以此痛遭檟楚，竟不能改。蜀中士子好著襪頭褲，蔣謂之曰：「仁賢既裹將仕郎頭，為何作散子將腳？」他皆類此。（蔣生雖嗜嘲詠，然淡笑儒雅，凡遭譏刺，皆輕薄之徒，以此縉紳中少惡之。近聞官至令佐而卒，斯亦幸矣。）

　　劉李愚甥

　　唐劉瞻相公，有清德大名，與弟阿初皆得道，已入仙傳。先婚李氏，生一子，即劉贊也。相國薨後，贊且孤幼，性甚懵（一作「魯」）鈍。教其讀書，終不記憶。其舅即李殷衡侍郎也，以劉氏之門不可無後，常加箠楚，終不長進。李夫人慈念，不忍苦之，歎其宿分也。一旦，不告他適，無以訪尋。聖善憶念，淚如綆縻，莫審其存亡。數年方歸，子母團聚，且曰：「因入嵩山，遇一白衣叟，謂曰：『與汝開心，將來必保聰明。』」自是日誦一卷，兼有文藻。擢進士第。梁時登朝，充崇政院學士，預時俊之流。其渭陽李侍郎充使番禺，為越王劉氏所縻，為廣相而薨。僕與劉贊猶子??通熟，自言家世合有一人得道矣，即白衣叟，其彷彿乎。

　　李鵬遇桑道茂

　　唐盛唐縣令李鵬遇桑道茂，曰：「長官只此一邑而已。賢郎二人，大者位極人臣，次者殆於數鎮，子孫百氏。」後如其言。長男名石，出將入相，子孫兩世及第，至今無間。次即諱福，揚歷七鎮，終於使相。凡八男，三人及第，至尚書、給諫、郡牧，見有諸孫皆朱紫，不墜士風。何先見之妙如是？

　　孔侍郎借油衣

　　唐孔拯侍郎作遺補時，朝回遇雨，不齎油衣，乃避雨於坊叟之廡下。滂注愈甚，已過食時，民家意其朝饑，延入廳事。俄有一叟，烏帽紗巾而出，迎候甚恭。因備酒饌，一一精珍，乃公侯家不若也。孔公慚謝之，且借油衣。叟曰：「某寒不出，熱不出，風不出，雨不出，未嘗置油衣。然已令鋪上取去，可以供借也。」孔公賞羨，不覺頓忘宦情。他日說於僚友，為大隱之美也。
　　古之富者，擬於封君，《洪範》「五福」，一曰富。先賢以無事當貴，豈斯人之徒耶？復有一丞郎，馬上內逼，急詣一空宅，逕登圂軒，斯乃大優穆刀綾空屋也。優忽至，丞郎慚謝之。優曰：「侍郎他日內逼，但請光訪。」人聞之，莫不絕倒。

　　前賢戲調

　　唐裴晉公度，風貌不揚，自譔《真贊》云：「爾身不長，爾貌不揚。胡為而將？胡為而相？」幕下從事，遜以美之，且曰：「明公以內相為優。」公笑曰：「諸賢好信謙也。」幕僚皆悚而退。
　　李洸者，渤海人，昆仲皆有文章。洸因旅次至江村，宿於民家，見覆斗上安錫佛一軀。洸詭詞以贊之。民曰：「偶未慶贊，為去僧院地遠爾。」曰：「何必須僧，只我而已。」民信之，明發隨分具齋餐炷香虔誠。洸俯仰朗稱曰：「錫鑞佛子，柔軟世尊。斗上莊嚴，為有十升功德。」念《摩訶波若波羅密》。
　　又趙璘員外為裴坦相漢南從事，璘甚陋，裴公戲之曰：「趙公本不醜，孩抱時，乳母憐惜，往往撫弄云：『作醜子，作醜子。』，因此一定。」趙公大咍。
　　薛侍郎昭緯氣貌昏濁，杜紫微唇厚，溫庭筠號溫鍾馗（一作「夔」。），不稱才名也。薛侍郎未登第前，就肆買鞋，鞋主曰：「秀士腳第幾？」對曰：「與昭緯作腳來，未曾與立行第也。」
　　杜德樣侍郎昆弟力困，要舉息利錢濟急用，召同坊富民到宅，且問曰：「子本對是幾錢？」其人拂袖而出。
　　又孔昭緯拜官，教坊優伶繼至，各求利市。石野豬獨先行到，公有所賜，謂曰：「宅中甚闕，不得厚致。若有諸野豬，幸勿言也。」復有一伶繼來，公索其笛，喚近階，指笛竅問之曰：「何者是《浣溪紗》孔子？」伶大笑之。
　　又道士陳子霄登華山上方，偶有顛仆，宇文翰郎中致書戲之曰：「不知上得不得，且怪玄之又玄。」斯皆清賢雅戲，以之群居，又何傷也。

　　京兆府鴉挽鈴

　　唐溫璋為京兆尹，勇於殺戮，京邑憚之。一日，聞挽鈴聲，俾看架下，不見有人。凡三度挽掣，乃見鴉一隻。尹曰：「是必有人探其雛而訴冤也。」命吏隨鴉所在捕之。其鴉盤旋，引吏至城外樹間，果有人探其雛，尚憩樹下。吏乃執之送府。以禽鳥訴冤，事異於常，乃斃捕雛者而報之。

　　天帝召棋客

　　唐僖宗朝，翰林待詔滑能，棋品甚高，少逢敵手。有一張小子，年可十四，來謁覓棋，請饒一路。滑生棋思甚遲，沉吟良久，方下一子。張生隨手應之，都不介意，仍於庭際取適，候滑生更下，又隨手著應之。
　　一旦黃寇犯闕，僖宗幸蜀，滑以待詔供職，謀赴行在，欲取金州路入。辦裝挈家將行，張生曰：「不必前邁。某非棋客，天帝命我取公著棋。請指揮家事。」滑生驚愕，妻子啜泣，奄然而逝。他日京都共知也。
　　昔顏回、卜商為地下修文郎，又李長吉為帝召撰樂府，豈斯類耶？所言天帝者，非北極天皇大帝也。按《真誥》，又非北方玄天黑帝道君。此鬼都北帝，又號鬼帝。世人有大功德者，北帝得以辟請，四明公之流是也。召棋之命，乃酆宮帝君乎？與《真誥》彷彿，故梗概而言之。

　　新趙意醫

　　醫者，意也，古人有不因切脈隨知病源者，必愈之矣。唐崔魏公鉉鎮渚宮，有富商船居，中夜暴亡，迨曉，氣猶未絕。鄰房有武陵醫士梁新，聞之，乃與診視，曰：「此乃食毒也。三兩日得非外食耶？」僕夫曰：「主公少出船，亦不食於他人。」梁新曰：「尋常嗜食何物？」僕夫曰：「好食竹雞，每年不下數百隻。近買竹雞，並將充饌。」梁新曰：「竹雞吃半夏，必是半夏毒也。」命搗薑捩汁，折齒而灌之。由是方蘇。崔魏公聞而異之，召到衙，安慰稱獎，資以僕馬錢帛入京，致書朝士，聲名大振，仕至尚醫奉御。
　　有一朝士詣之，梁奉御曰：「何不早見示？風疾已深矣，請速歸處置家事，委順而已。」朝士聞而惶遽告退，策馬而歸。時有鄜州馬醫趙鄂者，新到京都，於通衢自榜姓名，云「攻醫術士」。此朝士下馬告之，趙鄂亦言疾已危，與梁生所說同矣，謂曰：「只有一法，請官人剩吃消梨，不限多少，咀齕不及，捩汁而飲，或希萬一。」此朝士又策馬歸，以書筒質消梨，馬上旋齕。到家旬日，唯吃消梨，頓覺爽朗，其恙不作。卻訪趙生感謝，又訪梁奉御，具言得趙生教也。梁公驚異，且曰：「大國必有一人相繼者。」遂召趙生，資以僕馬錢帛，廣為延譽，官至太僕卿。

　　療疑病

　　元頏博士話唐時中表間有一婦人，從夫南中效官，曾誤食一蟲，常疑之，由是成疾，頻療不癒。京城醫者（忘其姓名。），知其所患，乃請主人姨奶中謹密者一人，預戒之曰：「今以藥吐瀉，但以盤盂盛之。當吐之時，但言有一小蝦蟆走去，然切勿令娘子知之是誑語也。」其奶僕遵之，此疾永除。
　　又說有一少年，眼中常見一小鏡子。醫工趙卿診之，與少年期，來晨以魚膾奉候。少年及期赴之，延於閣子內，且令從容，俟客退後，方得攀接。俄而設檯子，止施一甌芥醋，更無他味。卿亦未出。迨禺中久候不至，少年饑甚，且聞醋香，不免輕啜之，逡巡又啜之，覺胸中豁然，眼花不見，因竭甌啜之。趙卿探知方出，少年以啜醋慚謝，卿曰：「郎君先因吃鱠太多，非醬醋不快。又有魚鱗在胸中，所以眼花。適來所備醬醋，只欲郎君因饑以啜之，果愈此疾。烹鮮之會，乃權誑也，請退謀餐。」他妙多斯類，非庸醫所及也。凡欲以倉、扁之術求食者，得不勉之哉！

　　非意致禍

　　唐時杜彥林為朝官，一日，馬驚?倒，踏鐙既深，抽腳不出，為馬拖行，一步一踏，以至於卒。古人云：「乘船走馬，去死一分。」是知跨御常宜介意也。
　　杜相審權弟延美，亦登朝序，乘馬入門，為門楣所軋，項頸低曲，伸脰前引，肩高於頂，乃一生之疾也。
　　荊州文獻王好馬，不惜千金，沒世不遇。周先帝命內臣李廷玉賜馬與南平王，且問所好何馬，乃曰：「良馬千萬無一，若駿者即可得而選。苟要坐下坦（一作「且」。）穩，免勞控制，唯騸庶幾也。既免蹄齧，不假銜枚，兩軍列陣，萬騎如一。苟未經騸，亂氣狡憤，介冑在身，與馬爭力，罄控不暇，安能左旋右抽，捨轡揮兵乎？」自是江南蜀馬，往往學騸，甚便乘跨。是知蹀躞者誇於目，馴柔者便於身。此（一作「比」。）君子之難逢，假翦剔者，抑其次也哉。

　　崔樞食龍子

　　唐崔樞為小朝官，家人於井中汲得一魚，樞本好鮮食，意是廚人治魚，誤落井中，乃令烹而啖之。忽夢為冥官領過，讀判云：「人間小臣，輒食龍子，所有官爵並削除。」後一年卒。樞甚有聲，不躋顯位，誤有所食，豈命也夫。

　　薛准陰誅

　　唐薛准官至員外郎，喪亂後，不養繼母，盤桓江淮間道門寄榻。游江南，至吉州皂觀，遇修黃籙齋道士升壇行法事，准亦就列。忽失聲痛叫云「中箭」，速請筆硯，口占一詩曰：「蓋國深恩不易仇，又離繼母出他州。誰知天怒無因息，積惡終身乞命休。」頃便卒。天復辛酉年事。斯人也，必有隱慝而致陰誅。古者史籍皆以至孝繼母聞於列傳，蓋以常人難行，而己能行，即親母可知也。豈可以繼母而同行路哉！薛死倉卒，可用垂戒也。

　　崔雍食子肉（李?蘇循附。）

　　唐咸通中，龐勛反於徐州。時崔雍典和州，為勛所陷，執到彭門。雍善談笑，遜詞以從之，冀紓其禍。勛亦見待甚厚。其子少俊，飲博擊拂，自得親近，更無阻猜。雍以失節於賊，以門戶為憂，謂其子曰：「汝善狎之，或得方便，能剚刃乎？人皆有死，但得其所，吾復何恨？」其子承命，密懷利刃，忽色變身戰。勛疑訝，因搜懷袖，得匕首焉，乃令烹之。翌日，召雍赴飲（一作「飯」。）。既徹，問雍曰：「肉美乎？」對曰：「以味珍且飽。」勛曰：「此即賢郎肉也。」亦命殺之。
　　後黃巢入廣州，執節度使李?隨軍至荊州，令?草表，述其所懷。?曰：「某骨肉滿朝，世受國恩，腕即可斷，表終不為。」尋於江津害之。
　　唐末，蘇循尚書諂（一作「譎」。）媚苟且，梁太祖鄙之。他日至並門謁晉王，時張承業方以匡復為意，而循忽獻晉王畫敕筆一對，承業愈鄙薄之。與夫雍、?為人，視蘇循誠遠矣。

　　王迪車輾事

　　王迪舍人，早負才業，未卜騫翔。一日，謁宰相杜太尉，於宅門十字通衢。街路稍狹，有二牛車東西交至，迪馬夾在其間。馬驚，仆而臥，為車轍輾靴鼻逾寸而不傷腳趾。三日後入拜翰林。雖幸而免，亦神助也。

　　杜孺休種青蓮花

　　唐韓文公愈之甥，有種花之異，聞於小說。杜給事孺休，典湖州，有染戶家池生青蓮花，刺史收蓮子，歸京種於池沼，或變為紅蓮。因異，驛致書問。染工曰：「我家有三世治靛甕，常以蓮子浸於甕底，俟經歲年，然後種之。若以所種青蓮花子為種，即為紅矣。蓋還本質，又何足怪？」乃以所浸蓮子寄奉之。道士田匡圖親看此花，為愚話之。
　　愚見今（一作「人」。）以雞糞和土培芍藥花叢，其淡紅者悉成深紅，染者所言，益信矣哉。蜀王先主將晏駕，其年峨嵋山娑羅花悉開白花。又荊州文獻王未薨前數年，溝港城隍悉開白蓮花。一則染以氣類，一則表於凶兆，斯又何哉？

　　嚴軍容貓犬怪

　　唐左軍容使嚴遵美，於閹宦中仁人也，自言北司為供奉官，褲衫給事，無秉簡入侍之儀。又云：「樞密使廨署，三間屋書櫃而已，亦無視事廳堂。狀後貼黃，指揮公事，乃是楊復恭奪宰相權也。」自是常思退休。一旦發狂，手足舞蹈，家人咸訝。傍有一貓一犬，貓謂犬曰：「軍容改常也，顛發也。」犬曰：「莫管他，從他。」俄而舞定，自驚自笑，且異貓犬之言。遇昭宗播遷鳳翔，乃求致仕梁川。蜀軍收降興元，因徙於劍南，依王先主，優待甚異。於青城山下卜別墅以居之，年過八十而終。其忠正謙約，與西門季玄為季孟也。於時誅宦官，唯西川不奉詔，由是脫禍。家有《北司治亂記》八卷，備載閹宦忠佞好惡。嘗聞此傳，偶未得見。即巷伯之流，未必俱邪，良由南班輕忌太過，以致參商。蓋邦國之不幸也。先是路巖相自成都移鎮渚宮，所乘馬忽作人語，且曰：「廬荻花，此花開後路無家。」不久及禍。然畜類之語，豈有物憑之乎？石言於晉，殆斯比也。

　　竇家酒炙地

　　唐崇賢竇公家，罕有名第，璟僕射先人，不善治生，事力甚困。京城內有隙地一段，與大閹相鄰，閹貴欲之。然其地止值五六百千而已。竇公欣然以此地奉之，殊不言地價，乃曰：「將軍所便，不敢奉違。某有故欲往江淮上，希三兩處護戎緘題。」其閹喜而致書，凡獲三千緡，由是幸濟。東市有隙地一片，洼下渟污，乃以廉值市之，俾奶嫗將煎餅盤就彼誘兒童，若拋磚瓦中一紙標，得一個餅。兒童奔走拋磚瓦博煎餅，不久十分填其六七，乃以好土填之，起一店，停波斯，日獲一緡。他皆效此，由是致富，延客朝士。時皆謂之輕薄，號為酒炙地。亦能為人求名第，酒食聚人，亦希利之一端也。竇回、竇雍，無文藝而取名，蓋飲啖之力也，得於元中凡數賢。《御史臺記》說裴明禮買宅事與竇氏同，疑竇效裴之為也。

　　李昌符詠婢僕

　　唐咸通中，前進士李昌符有詩名，久不登第。常歲卷軸，怠於裝修。因出一奇，乃作《婢僕詩》五十首，於公卿間行之。有詩云：「春娘愛上酒家樓，不怕歸遲總不留。推道那家娘子臥，且留教住待梳頭。」又云：「不論秋菊與春花，個個能?空肚茶。無事莫教頻入庫，一名閒物要??（編按：「些」之異體字。）。」諸篇皆中婢僕之諱。浹旬，京城盛傳其詩篇，為奶嫗輩怪罵騰沸，盡要摑其面。是年登第。與夫桃杖、虎靴，事雖不同，用奇即無異也。

　　鍾大夫知命丹效

　　唐廣南節度使下元隨軍將鍾大夫（忘其名。），晚年流落，旅寓（一作「於」。）陵州，多止佛寺。有仁壽縣主簿歐陽，愍其衰老，常延待之。三伏間，患腹疾，臥於歐陽之家，逾月不食。歐主簿慮其旦夕溘然，欲陳牒州衙，希取鍾公一狀，以明行止。鍾公曰：「病即病矣，死即未也。既此奉煩，何妨申報。」於是聞於官中。爾後疾愈。葆光子時為郡倅，鍾公惠然來訪，因問所苦之由。乃曰：「曾在湘潭，遇干戈不進，與同行商人數輩，就嶽麓寺設齋。寺僧有新合知命丹者，且云服此藥後，要退即飲海藻湯。或大期將至，即肋下微痛，此丹自下，便須指揮家事，以俟終焉。遂各奉一緡，吞一丸。他日入蜀，至樂溫縣，遇同服丹者商人寄寓樂溫，得與話舊，且說所服之藥大效。無何，此公來報肋下痛，不日其藥果下，急區分家事，後凡二十日卒。某方神其藥，用海藻湯下之，香水沐浴，卻吞之。昨來所苦，藥且未下，所以知未死。」兼出藥相示。然鍾公面色紅潤，強飲啖，似得藥力也。他日不知其所終。以其知命丹有驗，故記之。（成都覺性院，有僧合此藥賣之，人多服也。）
張直方譽裴休

　　唐金吾大將軍張直方，西班倜儻勛臣也。好接賓客，歌妓絲竹，甲於他族。與裴相國休相對，相國始麻衣就試，執金慕其風采。裴因造謁，執金款待異禮。他日朝中盛稱裴秀才文藝，朝賢訝之，相國恐涉雜交，不遑安處，自是不敢更歷其門。執金頻召不往。或曰：「裴秀才方謀進取，慮致物譽，非是偃蹇。」一日，又召，傳語曰：「若不防及，即更奉薦。」裴益悚惕。

　　薛侍郎紙裹鷂子

　　唐薛昭緯侍郎，恃才與地，鄰於傲物，常以宰輔自許，切於大拜。於時梁太祖已兼四鎮，兵力漸大，有問鼎之心，速於傳禪。薛公銜命梁國（一作「園」。）。梁祖令客將約回。乃謂謁者曰：「大君有命，無容卻回。」速轡前邁，既至夷門，梁祖不獲已而出迎接，見薛公標韻詞辯，方始改觀。自是宴接，莫不款曲。一日，梁祖話及鷹鷂，薛公祗對，盛言鷙鳥之俊。梁祖欣然，謂其亦曾放弄。歸館後傳語送鷂子一頭。薛生致書感謝，仍對來人戒僮僕曰：「令公所賜，真（一作「直」。）須愛惜，可以紙裹安?袋中。」來人失笑。聞於使衙。

　　進士團所由倒罰崔狀元

　　唐進士崔昭矩為狀元，有進士團所由，動靜舉罰。一日，所由疏失，狀元笞之。逡巡，所由謝伏（一作「仗」。），於階前，對諸進士曰：「崔十五郎不合於同年前面，瞋決所由，請罰若干。」博陵無言以對。

　　程賀為崔亞持服

　　唐崔亞郎中典眉州，程賀以鄉役差充廳子，其弟在州，曾為小書吏。崔公見賀風味有似儒生，因詰之曰：「爾公讀書乎？」賀降階對曰：「薄涉藝文。」崔公指一物，俾其賦詠，雅有意思。處分令歸。選日，裝寫所業執贄，甚稱獎之，俾稱進士，依崔之門，更無他岐。凡二十五舉及第。每入京，館於博陵之第，常感提拔之恩。亞卒之日，賀為崔公縗服三年，人皆美之。

　　高太尉駢請留蠻宰相

　　唐南蠻侵軼西川，苦無亭障。自咸通已後，劍南苦之。牛叢尚書作鎮，為蠻寇憑陵，無以抗拒。高公自東平移鎮成都，蠻酋猶擾蜀城。掌武先選驍銳救急，人背神符一道。蠻覘知之，望風而遁。爾後僖宗幸蜀，深疑作梗，乃許降公主。蠻王以連姻大國，喜幸逾常，因命宰相趙隆眉、楊奇鯤、段義宗來朝行在，且迎公主。高太尉自淮海飛章云：「南蠻心膂，唯此數人，請止而鴆之。」迄僖宗還京，南方無虞，用高公之策也。楊奇鯤輩皆有詞藻，途中詩云：「風裡浪花吹又白，雨中嵐色洗還青。江鷗聚處窗前見，林狖啼時枕上聽。此際自然無限趣，王程不敢暫留停。」詞甚清美也。

　　夏侯相以術而殂

　　唐相國夏侯公孜，富貴後得彭、素之術，甚有所益。出鎮蒲中，悅一娼妓，不能承奉，以致尾閭之泄，因而致卒。有夏侯長官者，本反初僧也，曾依相國門庭，亂離後，挈家寄於鳳州山谷，尋亦物故，惟寡妻幼子而已。夏嫗獻此術於節使滿存，相公大獲濡濟。其子名籍，學吟詩，入西川依托勛臣，為幕下從事，時人號為「夏侯驢子」，乃世濟其鄙猥也。僕聞之於強山人甚詳，亦嘗與籍相識。籍子婿羅嶠與僕相知，亦多蓄姬妾，疑其染夏氏之風。然夏侯長官者，得非相國之師乎？

　　張金吾威勢取術

　　唐金吾大將軍張直方，一旦開筵，命朝士看干水銀，點制不謬。眾皆歎羨，以謂清河曾遇至人。良久，張公大笑曰：「己非所能，有自來矣。頃任桂府團練使，逢一道士蘊此利術，就而求之，終不可得。乃令健卒縛於山中，以死脅之。道士驚怕，但言藥即多獻，術則不傳，唯死而已。由是得藥，縱其他適。今日奉呈，唯成丹也，非己能也。」

　　蔡畋虛誕（何法成附。）

　　唐高駢鎮成都，甚好方術。有處士蔡畋者，以黃白干之，取瓦一片，研丹一粒，半途入火，燒成半截紫磨金，乃奇事也。蔡生自負，人皆敬之，以為地仙。燕公求之不得。久而乖露，乃是得藥於人，眩惑賣弄，為元戎笞殺之。
　　王先主時，有何法成者，小人也，以賣符藥為業。其妻微有容色，居在北禪院側。左院有毳衲者，因與法成相識，出入其家，令賣藥銀，就其家飲啖而已。法成以其內子餌之，而求其法，此僧秘惜，遷延未傳。乃令其妻冶容而接之，法成自外還家掩縛，欲報巡吏。此僧驚懼，因謬授其法，並成藥數兩。釋縛而竄。法成聞此術以致發狂，大言於人，誇解利術。未久，聞於蜀後主，召入苑中，與補軍職。然不盡僧法，他日藥盡，遽屬更變，伶俜而已，偶免謬妄之誅也。彭韜光者，與何生切鄰，兼得其事，為余話之。

　　申屠別駕術禍

　　高駢鎮維揚，有申屠別駕懷至術，為呂用之譖毀，一旦作竄。燕公命吏齎長限牒所在尋捕，至襄州禪院中遇之，擒得申生，寄襄獄縶維。申生告獄吏，要見督郵韋公。吏以告之。韋遽面見，屏人曰：「某身上有化金藥欲獻元戎劉公巨容，可乎？」韋審之，遂非時入謁，因得道達，點?瓦半葉以呈之。劉公歎訝，乃虛以叛獄而匿之。僖皇在蜀，降天使至峴山，即田令孜弟也。劉公乘醉將藥金誇衒於中使。中使回，聞於田中尉。洎劉司空朝覲行在，與申生偕往，藏隱此人，不令他適。田軍容銜之，於導江莊加害，劉、申皆不幸也。有一子號申司馬，居朗州，尚存點汞藥在身。荊南節判司空董太監得申生四粒藥，點四汞，奉一百千，以慰好奇之心也。（王蜀時，有一士著綠布衫，常在街衢，仍棲逆旅。巡使蕭懷武欲求其術，堅確不與，遂於馬院打殺之。蓋不能任持所致也。）

　　宗小子藥妖

　　唐世長安有宗小子者，解黃白術，唯在平康狎游，與西川節度使陳敬微時游處，因色失歡。他日陳公遭遇，出鎮成都，京國亂離，僖皇幸蜀，宗生避地，亦到錦江。然畏潁川知之，遂旅遊資中郡，銷聲斂跡，惟恐人知。寓應真觀，修一爐大丹未竟。宗生解六壬，每旦運式，看一日吉凶。無何失聲，便謀他適，走至內江縣。潁川差人吏就所在害之。所修藥道士收得，傳致數家，皆不利人，莫知何也。

　　李璧尚書戮律僧

　　唐李璧尚書出鎮東川，有律僧（忘其名。）臨壇度人，四方受具者，奔走師仰，檀施雲集。由是鞅掌，嗜慾之心熾焉。一旦發露，前後女童為尼者呈身之物，殆一百四十五人。八座戮之。葆光子嘗見同僚王行軍說：「幽州有壇長，近八十歲，即都校之元昆也。每歸俗家，以其衰老，令小青扶侍，因而及亂，遂要反初，以青為偶，乃謂偶曰：『平生不謂有此歡暢，悔知之晚也。』軍府怪而笑之。」僕有門徒僧，不欲斥其名，經論甚博，未有乖露。他日預臨壇之列，尼輩參請，號曰依止。自是醜聲盈耳，亦不以為恥。嗚呼！如來制戒，為入道之門。苟非其人，反為聚淫叢藪。信乎道不虛行也！

　　崔元亮降雲鶴（趙駕仙梁威儀附。）

　　唐崔元亮，曾典眉州，每公退，具簡履以朝太上，焚精至，不捨晝夜。嘗於州衙開黃籙道場，為民祈水旱疾疫而已。散齋之晨，必降祥雲鸞鶴，州民咸睹。（亮典湖州，修齋，亦降仙鶴，太白為贊。）至今，眉州每歲設黃籙齋，凡執（一作「職」。）事軍校及茶酒廝役祗承，皆知齋法次第。道士羅昭然壽一百一十三歲，預崔牧之齋席，跨驢出街，墜驢而腳在鐙內，因拖曳而死也。
　　又王蜀時，玉局觀道士趙駕仙、上官道士（忘其名。）住青城山，修齋入壇行法事，其廝僕臥而驚魘，問師何在。人問之，乃曰：「適見四人著緋，自天而下，曳二道士於壇前，鞭背二十。」問者止之，令勿言。比趙駕仙與上官道士相次患發背而斃。又有何景沖作道門威儀，好食蒜，上壇行法事，時有蒜氣。後於青城修齋，度江，船覆溺死。斯蓋罔道不恭，為天罰也。
　　成中令鎮荊南，請道士梁威儀行法事，俯伏奏章，頓首存想，因之不起，乃醉睡也。成公斥之，毀廢道場。斯亦何、趙之流也。大約荊、湘僧道赴齋，皆恣洪飲，俚人不以為非。欲求降鑒，安可得也？

　　關三郎入關

　　唐咸通亂離後，坊巷訛言關三郎鬼兵入城，家家恐悚。罹其患者，令人寒熱戰慄，亦無大苦。弘農楊玭挈家自駱谷路入洋源，行及秦嶺，回望京師，乃曰：「此處應免關三郎相隨也。」語未終，一時股慄，斯又何哉？夫喪亂之間，陰厲旁作，心既疑矣，邪亦隨之。關妖之說，正謂是也。
　　愚幼年曾省故里，傳有一夷迷鬼魘人，閭巷夜聚以避之，凡有窗隙，悉皆塗塞。其鬼忽來，即撲人驚魘，須臾而止。

　　希慕求進

　　唐自大中後，進士尤盛。封定鄉、丁茂珪場中頭角，舉子與其交者，必先登第，而二公各二十舉方成名，何進退之相懸也！先是，李都、崔雍、孫?、鄭嵎四君子，蒙其盼睞者，因是進升。故曰：「欲得命通，問?、嵎、都、雍。」葆光子曰：「士無華腴寒素，雖瑰意琦行、奧學雄文，苟不資發揚，無以昭播，是則希顏慕藺、馳騁利名者不能免也。」

　　垂血淚

　　唐進士殷保晦、妻封夫人，皆中朝士族也。殷公歷官臺省，始舉進士時，文卷皆內子為之，動合規式，中外皆知。良人倜儻疏放，善與人交，未嘗以文章為意。黃寇犯闕，夫妻遭難。初，封夫人就刃，殷公失聲，雙血被面。其從母為尼，親見其禍，泣言於姻親。愚於殷之中表聞之，方信古人云：「淚盡繼之以血。」哀痛之極也。

　　心疾不妨文章（李氏子附。）

　　唐世劉崇望弟兄五人，內四人皆登進士第，仕至將相丞郎。其元昆崇彝不及第，官至省郎。生五男，每院各與一人為後。崇彝留一男，少有才思，一旦心疾，唯染翰草制誥，褒貶朝中卿相，咸摭其實。骨肉間懼聞於外，旋取燼之。宛為掌誥之美，竟廢於時。
　　鄙夫蜀鄉，與前簡刺李詠使君有分。隴右有一子，年十四，掌握管草詞，指揮天曹地府陰隙之事，落翰如飛。家君憂懼，亦苦戒之。此子乃曰：「但為我父，勿預我事。」他日墜井而死。心為靈臺，既嬰風恙，而才思倫序，斯又何哉？
盧藩神俊

　　唐盧尚書藩，以文學登進士第，以英雄自許，歷數鎮，薨於靈武。連帥恩賜弔祭，內臣厚希例貺。其家事力不充，未辦歸裝，而天使所求無厭，家人苦之。親表中有官人於靈前告曰：「家貧如此，將何遵副！尚書平生奇傑，豈無威靈及此宦者乎？」俄而館中天使中惡，以至於卒。是知精魂強俊者，可不畏之哉！八座從孫尚在江陵，嘗聞此說，故紀之，以儆貪貨者。

　　楊收不學仙

　　唐相國楊收，江州人，祖為本州都押衙，父直，為蘭溪縣主簿，生四子發、嘏、收、嚴，皆登進士第。收即大拜，發以下皆至丞郎。發以春為義，其房子以柷、以乘為名﹔嘏以夏為義，其房子以煚（古鼎反。）為名﹔收以秋為義，其房子以鉅、鏻、鑣、鑒為名﹔嚴以冬為義，其房子以注、涉、洞為名。盡有文學，登高第，號曰修竹楊家，與靜恭諸楊，比於華盛。
　　收相少年於廬山修業，一日，尋幽至深隱之地，遇一道者，謂曰：「子若學道，即有仙分。必若作官，位至三公，終焉有禍，能從我學道乎？」收持疑，堅進取之心，忽道人之語。他日雖登廊廟，竟罹南荒之殛，悲夫！薛澤補闕，乃楊氏之女孫婿，嘗語之。

　　張氏子?壁魚

　　唐張裼尚書有五子，文蔚、彝憲、濟美、仁龜皆有名第，至宰輔丞郎。內一子（忘其名。），少年聞說壁魚入道經函中，因蠹食「神仙」字，身有五色，人能取壁魚吞之，以致神仙而上升。張子惑之，乃書「神仙」字，碎翦實於瓶中，捉壁魚以投之，冀其蠹蝕，亦欲吞之，遂成心疾。每一發作，竟月不食，言語?穢，都無所避。其家扃閉而守之，俟其發愈，一切如常，而倍餐啜，一月食料，須品味而飫之，多年方謝世。是知心，靈物也，一傷神氣，善猶不可，況為惡乎？即劉闢吞人，張子吞神仙，善惡不同，其傷一也。

　　柳大夫不受潤筆（李德陽附。）

　　唐柳大夫玭，清廉耿介，不以利回。家世得筆法，蓋公權少師之遺妙也。責授瀘州牧，禮參東川元戎顧彥朗相公。適遇降德政碑，顧欲濡染，以光刊刻。亞臺曰：「惡札固無所吝，若以潤筆先（一作「見」。）賜，即不敢聞命。」相國欽之。書訖，竟不干瀆也。
　　梁世兗州有下猛和尚，聚徒說法，檀施雲集，時號「金剛禪」也。他日物故，建塔樹碑。廬岳道士李德陽善歐書，下猛之徒請書碑誌，許奉一千緡。德陽不允，乃曰：「若以一醉相酬，得以施展。千緡之遺，非所望也。」終不肯書。斯亦近代一高人也。

　　楊寅疑相術（字暠附。）

　　唐十軍軍容使開府嚴遵美門客楊寅，善袁、許之術，於京城西畿逢一李生，亦唐之疏屬，隆準龍顏，垂手過膝。楊生異之，說於中尉，由是時（一作「暗」。）有資遺之，意其必致非常。黃寇犯闕，僖宗（一作「皇」。）幸蜀。李生為士民挾持入京，升含元殿，不逾浹旬，尋亦遇害。豈大人之相，只為一升殿乎？莫可知之。楊生歎嗟，不復言知人之鑒也。
　　王蜀先主時，有道士李暠，亦唐之宗室，生於徐州而游於三蜀，詞辯敏捷，粗有文章。因棲陽平觀，為妖人扶持，上有紫氣，乃聚眾舉事。將舉而敗，妖輩星散，而暠獨罹其禍焉。其適長裕者，臨邛之大儒也，與暠相善，不信暠之造妖，良由軀幹國姓，為群凶所憑。所以多事之秋，滅跡匿端，無為綠林之嚆矢也。先是，李暠有書，召玉局觀楊德輝赴齋，有老道崔無斁，自言患聾，有道而托算術，往往預知吉凶。德輝問曰：「將欲北行，何如？」崔令畫地作字，弘農乃書「北千」兩字，崔公以「千」插「北」成「乖」字，曰：「去即乖耳。」楊生不果去，而李齋日就擒，道士多罹其禍。楊之倖免，由崔之力也。

　　楊鑣偶大姑神（史光澤附。）

　　唐楊鑣，收相之子，少年為江西推巡，優游外幕也。屬秋祭，請祀大姑神。西江中有兩山孤拔，號大者為大孤，小者為小孤。朱崖李太尉有《小孤山賦》寄意焉。後人語訛，作姑姊之「姑」，創祠山上，塑像豔麗。而風濤甚惡，行旅憚之。每歲本府命從事躬祭，鑣預於此行。鑣悅大姑容，偶有言謔浪。祭畢回舟，而見空中雲霧有一女子，容質甚麗，俯就楊公，呼為楊郎，遜詞云：「家姊多幸，蒙楊郎採顧，便希回橈以成禮也。故來奉迎。」弘農驚怪，乃曰：「前言戲之耳。」小姑曰：「家姊本無意輒慕君子，而楊郎先自發言。苟或中輟，恐不利於君。」弘農懮惶，遂然諾之，懇希從容一月，處理家事。小姑亦許之。楊生歸，指揮訖，倉卒而卒，似有鬼神來迎也。薛澤補闕與鑣姻懿，常言此事甚詳。
　　近者故登州節判史在德郎中子光澤，甚聰俊，方修舉業，自別墅歸，乘醉入太山廟，謂神曰：「與神作第三兒，得否？」自是歸家，精神恍惚，似有見召，逾月而殂也。嗚呼！幽明道隔，人鬼路殊，以身許之，自貽伊戚。將來可為鑒戒也。

　　柳氏子?頭腳（許承傑字思益附。）

　　僕嘗覽《柳氏訓序》，見其家法整肅，乃士流之最也。柳玭出官瀘州郡，洎牽復，沿路染疾，至東川通泉縣求醫。幕中有昆弟（或云相，或云名珮。）之子省之，亞臺回面，且云：「不識。」。家人曰：「是某院郎君。」堅云：「不識，莫喻尊旨。」良久，老僕忖之：「得非郎君襆頭腳乎？固宜見怪。但垂之而入，必不見阻。」比郎君垂下翹翹之尾，果接撫之。其純厚皆此類也。僕親家柳坤，即亞臺疏房也，僑寓陽安郡。伯仲相率省焉，亞臺先問：「讀書否？修文否？苟不如是，須學作官。我之先人，修文成名，皆作官業，幸勿棄分陰也。」瀘州郡有柳大夫所造公廨，家具皆牢實?重，傳及數政，莫知於今存否？
　　蜀朝東川節度許存太師，有功勛臣也。其子承傑，即故黔使君禧實之子，隨母嫁許，然其驕貴僭越，少有倫比。作都頭，軍籍只一百二十有七人，是音聲伎術，出即同節使行李，凡從行之物，一切奢大，騎碧暖座，垂魚紛錯。每修書題，印章微有浸漬，即必改換，書吏苦之。流輩以為話端，皆推茂刺顧瓊為首。許公他日有會，乃謂顧曰：「閣下何太談謗？」顧乃分疏。因指同席數人為證。顧無以對，逡巡乃曰：「三哥不用草草，碧暖座為眾所知，至於魚袋上鑄蓬萊山，非我唱揚。」席上愈笑，方知魚袋更僭也。刺茂州，入蕃落，為蕃酋害之。
　　西川衛前軍將李思益者，所著衣服，莫非華煥纖麗。蜀先主左右羨而怪之，先主曰：「李思益一副衣裳，大有所費，是要為我光揚軍府，仰與江貨場勾當，俾其作衣裝也。」先主又於作院見匠人裹小朵帽子，前如鷹嘴，後露腦枕，怪而截其嘴也。又登樓見行人戴襤席帽，云：「破頭爛額，是何好事？」然自務儉素，愛淨潔，皆此類也。蜀朝有小朝士裴璨，俸薄且閒，或勸求宰一邑，裴曰：「今之畿縣，非有仙骨何以得？」見其愛羨，即可知也。每云：「黃寇之後，所失已多。唯襪頭褲穿靴，不傳舊時也。」僕同院司空監云：「木圍裹頭，於事最便。何必油拭火熨，日日勞煩？此一事不請師古。」又嫌以銀稜瓷器，托裡碗碟，徒費功夫。又曰：「措大暮年，方婚少女，一生之事，遺醜可知。自非鐵石為心，未有不貽他說。戒之，慎之！」因述柳氏襆頭，引起數事。豈資談笑，亦足小懲也。

　　鐵補闕貞澹

　　唐乾寧中，補闕楊貽德，華族科名，德孤道直，不容於時，請告華陰。方屬京國擾攘，乃謀南來，藏跡於江陵，閭巷僦居，不露行止。旅舍無煙，藜藿不給，未嘗隕獲。於時成中令延接朝客，士有依劉之言。弘農韜藏，不及門宇。一旦堂帖追回，成令驚訝，以為聞聽不至，闕申情禮，兼以入翰苑秉鈞軸期之。補闕曰：「人之官職，又非妄圖。令公過飾，何當獎遇。今宰相何必要某，至於垂搜羅之命？他日不過作南中一刺史爾。此際必有奉擾。」中令贈三百緡，只受三十緡，辦裝所剩（一作「殘」。），卻納朝廷，號為「鐵補闕」。未久，除道州牧，卻經江陵。告成令求十人散從官衣裝五十千行資，他無所要。成令甚重之。他日棲南嶽，與玄泰布衲、遁希禪師同居車箱源雙泉，歸本長老得祖印於楊公。既歿，家人亦終，似得懸解之道也。本公得禪道於三賢，乃鄭起先輩為愚話之。

　　張林多戲

　　唐張林，本士子，擢進士第，官至臺侍御。為詩小巧，多採景於園林亭沼間，至如「菱葉乍翻人採後，荇花初沒舸行時」，他皆此類。受眷於崔相昭緯，或謁相庭，崔公曰：「何以久不拜見？」林曰：「為飯甕子熱發。」崔訝飯甕不康之語，林曰：「數日來水米不入，非不康耶。」又寒月遺以衣襦，問其所需，乃曰：「一衫向下，便是張林。」相國大笑，終始優遇也。葆光子曰：「東方朔以詼諧自容，婁君卿以唇舌取適，非徒然也，皆有意焉。今世希酒炙之徒，托公侯之勢，取容苟媚，過於優旃，自非厚德嚴正之人，未有不為此輩調笑也。」

　　沈尚書非命（劉建封附。）

　　唐沈詢，侍郎亞之之子也。昆弟二人，一人（忘其名。）乘舸泛河，為驚湍激船拶梁板漂遞，沈子亦漂而死。詢鎮潞州，寵婢，夫人甚妒，因配與家人歸秦。其婢旦夕只在左右，歸秦慚恨，伺隙剚刃於詢，果罹兇手。殺歸秦以充祭，亦無及也。唐天復中，湖南節度使劉建封淫其牽攏官陳（忘其名。）之婦。陳為同列所戲，恥而發怒，伺便以蒺藜擊殺之。馬氏有其位，於今禁蒺藜，蓋懲彭城之遭罹也。淫為大罰，昔賢垂戒，作人君父，得不以子禍、奴禍取鑒哉！

　　王潛司徒燒紙錢（秦威儀附。）

　　唐王潛司徒，與武相元衡有分。武公倉卒遭罹，潛常於四時爇紙錢以奉之。王後鎮荊南，有染戶許琛，一旦暴卒，翌日卻活。乃具榜子詣衙，云：「要見司徒。」乃通入，於階前問之。琛曰：「初被使人追攝，至一衙府，未見王，且領至判官廳。見一官人?几曰：『此人錯來，自是鷹坊許琛，不干汝事，即發遣回。』謂許琛曰：『司徒安否？我即武相公也。大有門生故吏，鮮有唸舊於身後者。唯司徒不忘，每歲常以紙錢見遺，深感恩德。然所賜紙錢多穿不得。司徒事多，檢點不至，仰為我詣衙具道此意。』」王公聞之，悲泣慚訝，而鷹坊許琛果亦物故。自此選好紙翦錢以奉之。此事與楊收相於鄭愚尚書處借錢事同。
　　又南嶽道士秦保言威儀，勤於焚修者，曾白真君云：「上仙何以須紙錢？有所未喻。」夜夢真人曰：「紙錢即冥吏所籍，我又何須？」由是岳中亦信之。

　　崔從事為廟神賜藥

　　閩從事崔員外（忘其名。），正直檢身，幕僚所重。奉使湖湘，復命在道，逢寇賊，悉遭殺戮，唯外郎於倉惶中，忽有人引路獲免。驅馳遠路，復患痁疾，行邁之次，難求藥鉺。途次延平津廟，夢為廟神賜藥三丸，服之，驚覺頓愈。此亦鬼神輔德也。
　　彭城劉山甫自云：「外祖李公敬彝郎中，宅在東都毓財坊，土地最靈。家人張行周事之有應。未大水前，預夢告張求飲食。至其日，率其類遏水頭，並不衝圮李宅。」異事也。

　　張璟為靈廟草奏

　　廬山書生張璟，乾寧中，以所業之桂州，欲謁連帥張相。至衡州犬嗥灘，損船上岸，寢於江廟，為廟神所責。生以素業對之，神為改容，延坐，從容云：「有巫立仁者，罪合族誅。廟神為其分理，奏於嶽神，無人作奏。」璟為草之。既奏，蒙允。神喜，以白金十餅為贈。劉山甫與廖騭校書親見璟，說其事，甚詳也。

　　滻水神正直

　　唐黃寇奔衝，有小朝士裴（忘其名。），移挈妻子，南趨漢中。才發京都，其室女路次暴亡。兵難揮霍，不暇藏瘞。其為悲悼，即可知也。行即洛谷，夜聞其女有言，不見其形。父母怪而詰之，女曰：「我為滻水神之子強暴，誘我歸其家。厥父責怒，以妄殺生人，遽行笞責，兼遜謝撫慰，差人送來。緣夕旦未有托，且欲隨大人南行。」俾拔茅為苞，致於箱笥之中，庶以魂識依止。飲食語言，不異於常爾。後白於嚴慈云：「已有生處。」悲咽告辭去。夫鬼神之事，世所難言。素滻之靈，有義方之訓，所謂聰明正直之流也。

　　塹杜氏山岡事（鮮于仲通唐氏嚴氏附。）

　　古有宅墓之書，世人多尚其事，識者猶或非之。杜公正倫與京兆宗派不同，常蒙輕遠，銜之。洎公宦達後，因事塹斷杜陵山脈，由是諸杜數代不振。
　　鮮于仲通兄弟，閬州新井縣人，崛起俱登將壇。望氣者以其祖先墳上有異氣，降敕塹斷之。裔孫有鮮于岳者，幼年寢處，席底有一小蛇，蓋新出卵者。家人見之，以為奇事。此侯及壯，常有自負之色，歷官終於普州安岳縣令，不免風塵。其徒戲之曰「鮮于蛇」也。
　　唐峰，亦閬州人，有墳塋在茂賢草市。峰因負販，與一術人偕行，經其先塋，術士曰：「此墳塋子孫，合至公相。」峰謂曰：「此即家墳隴也。」士曰：「若是君家，恐不勝福也。子孫合為賊盜，皆不令終。」峰志之。爾後遭遇蜀先主開國，峰亦典郡，其二子道襲官，皆至節將。三人典郡，竟如術士之言，何其驗也。
　　嚴司空震，梓州鹽亭縣人，所居枕釜戴山，但有鹿鳴，即嚴氏一人必殞。或一日，有親表對坐，聞鹿鳴，其表曰：「釜戴山中鹿又鳴。」嚴曰：「此際多應到表兄。」其表兄遽對曰：「表兄不是嚴家子，合是三兄與四兄。」不日，嚴氏子一人果亡，是何異也！

　　鼠狼智

　　相國張公文蔚，莊在東都北坡。莊內有鼠狼穴，養四子，為蛇所吞。鼠狼雄雌情切，乃於穴外坋土，恰容蛇頭，俟其出穴。果入所分處出頭，度其回轉不及，當腰齧斷而劈蛇腹，銜出四子，尚有氣，置於穴外，銜豆葉嚼而傅之，皆活。何微物而有情、有智若是乎！最靈者人，胡不思也？
草賊號令公

　　王中令鐸落都統，除滑州節度使，尋罷鎮。以河北安靜，於楊全玫有舊，避地浮陽，與其都統幕客十來人從行，皆朝中士子。及過魏，樂彥禎禮之甚至。鐸之行李甚侈，從客侍姬，有輦下昇平之故態。彥禎有子曰從訓，素無賴，愛其車馬姬妾，以問其父之幕客李山甫。山甫以咸通中數舉不第，尤私憤於中朝貴達，因勸從訓圖之。俟鐸至甘陵，以輕騎數百，盡掠其橐裝姬僕而還，鐸與賓客皆遇害。及奏朝廷，云：「得貝州報，某日殺卻一人，姓王名令公。」其凶誕也如此。彥禎父子尋為亂軍所殺，得非琅琊公訴於上帝乎！

　　王重榮逐兩帥

　　河中節度使王重榮，始為牙將，黃巢犯闕，元戎李都奉偽，畏重榮黨附者多，因薦為副使。一日，忽謂都曰：「凡人受恩只可私報，不可以公徇。令公助賊陷一邦，於國不忠，而又日加箕斂，眾口紛然，倏忽變生，何以遏也？」遽命斬其偽使。都無以對，因以軍印授重榮而去。及都至行在，朝廷又以前京兆尹竇潏間路至河中代都為帥，重榮迎之。潏前為京兆尹，有慘酷之名，時謂之「墮疊」。及至，翌日，集軍校於庭，謂曰：「天子命重臣作鎮將，遏賊衝，安可輕議斥逐，令北門出乎？且為惡者必一兩人而已，爾等可言之。」潏不知軍校皆重榮之親黨也，眾皆不對。重榮乃自屏肅佩劍，歷階而上，謂曰：「為惡者非我而誰？」召潏之僕吏控馬及階，請依李都前例，速去之。潏不敢仰視，乃躍馬復由北門而出。重榮破黃巢有功，正授節制，封郡王。與田令孜結怨，他日為部將常行儒殺之，時號「鐵條」，以其剛也。

　　鄭文公報恩

　　鄭文公畋，字臺文，父亞，曾任桂管觀察使。畋生於桂州，小字桂兒。時西門思恭為監軍，有詔徵赴闕。亞餞於北郊，自以衰年，因以畋托之，曰：「他日願以桂兒為念，九泉之下，不敢忘之。」言訖，泫然流涕。思恭志之。及為神策軍中尉，亞已卒，思恭使人召畋，館之於第，年未及冠，甚愛之如甥姪，因選師友教導之。畋後官至將相。黃巢之入長安，西門思恭逃難於終南山，畋以家財厚募有勇者訪而獲之，以歸岐下，溫清侍膳，有如父焉。思恭終於畋所，畋葬於鳳翔西岡，松柏皆手植之。未幾，畋亦卒，葬近西門之墳。百官皆造二隴以弔之，無不墮淚，咸伏其義也。

　　韓簡聽書（李茂貞附。）

　　魏博節度使韓簡，性?質，每對文士，不曉其說，心常恥之。乃召一孝廉，令講《論語》。及講至《為政》篇，明日謂諸從事曰：「僕近知古人淳樸，年至三十，方能行立。」外有聞者，無不絕倒。
　　秦王李茂貞請三傳王利甫講《春秋》。利甫古僻性狷，然演經義文，亹亹堪聽。茂貞連月聽之不倦。利甫後寄褐於道門，改名晝，卒於洛中也。武臣未必輕儒，但未睹通儒，多逢鄙薄之輩，沮其學善也，惜哉！

　　孟方立陳桑梓禮（羅虯附。）

　　昭義軍節度使孟方立，邢州平鄉人也。少以勇力隸於本軍為裨將。廣明中，潞帥高潯攻諸葛爽於河陽，方立出天井關為前鋒。時潯為大將劉廣所逐，廣忌方立，留戍於關。後廣為潞人所殺，三軍乃以方立為帥。因有首邱之思，遂移軍於邢州，用法平正，人皆附之。始拜墳墓於鄉里，詣縣令里所，陳桑梓之敬，有識者賞焉。姪遷嗣為潞帥，降太原。
　　葆光子曰：「羅虯累舉不第，務於躁進，因罷舉，依於宦官，典臺州，晝錦也。常以展墓，勉謁邑宰，橫笏傲然。宰曰：『某雖塵吏，不達事體，然使君豈不看松柏下人乎？』譏其無桑梓之敬，曾武人之不若也。虯有俊才，嘗見雕陰官妓《比紅兒》詩，他無聞也。」

　　雷電救王鎔

　　景福中，幽州帥李匡威率兵救鎮州，軍次博水。會軍亂，推其弟匡儔充留後。諸軍皆散，乃以書報弟，付之軍政，南欲赴闕。泊於陸澤，鎮州趙王王鎔以匡威救難失國，因請稅駕於常山府郭，以中離變。會匡威有幕客李貞抱自闕回，與匡威相遇，同登寺樓，觀鎮州山川之美，有愛戀之意。乃謀托親忌。王鎔既造之，逼以兵仗，同詣里所，乃入自子城東門，門內有鎔親騎營中之卒，忽掩其外關，復於闕垣中有一人識是王鎔，遽挾於馬上，肩之而去。匡威格鬥移時，與貞抱俱死。鎔年十六七，疏瘦，當與匡威並轡之時，雷電忽起，雨雹交下，而屋瓦皆飛，拔大木數株。明日，鎔但覺項偏痛，乃因有力者所挾，不勝其苦故也。訪之，則曰：「墨君和，鼓刀之士也。」天意冥數，信然！鎔自脫此難，更在位三十餘年。不有神明扶持，何以獲免？

　　李全忠蘆生三節

　　唐乾符末，范陽人李全忠少通《春秋》，好鬼谷子之學。曾為棣州司馬，忽有蘆一枝，生於所居之室，盈尺，三節焉。心以為異，以告別駕張建章。建章積書千卷，博古之士也，乃曰：「昔者，蒲洪以池中蒲生九節為瑞，乃姓蒲，後子孫昌盛。蘆者茅也，合生陂澤之間，而生於室，非其常也，君後必有分茅之貴。三節者，傳節鉞三人，公可志之。」全忠後事李可舉為戎校，諸將逐可舉而立全忠，累加至檢校太尉，臨戎甚有威政。全忠死，子匡威嗣。匡威為三軍所逐，弟匡儔為太原所攻，挈家赴闕，至滄州景城為盧彥威所害。
　　先是匡威少年好勇，不拘小節，自布素中以飲博為事，漁陽士子多忌之。曾一日，與諸游俠輩釣於桑乾赤欄橋之側，自以酒禱曰：「吾若有幽州節制分，則獲一大魚。」果釣得魚，長三尺，人甚異焉。有馬郁者，少負文藝，匡威曾問其年，郁曰：「弱冠後，兩週星。」傲形於色。後匡威繼父為侯，首召馬郁問曰：「子今弱冠後幾週星歲？」郁但頓顙謝罪。匡威曰：「好子之事，吾平生所愛也，何懼之有？」因署以府職。其闊達多如此類，故人多附之。
　　葆光子嘗見范陽熟人說：「李匡儔妻張氏，國色也。其兄匡威為帥，強淫之。匡儔按劍而俟，夜深，妻回，出步輦，為其夫殺之。匡威羞見其弟及將校，或言欲將兵救援鎮州，既出城，三軍立匡儔為帥。匡威遂稱欲歸朝覲，行次常山，又有劫質王鎔之事。匡儔移牒王鎔，往復指陳，終不及淫穢之事，諱國惡也。」

　　張建章泛海遇仙

　　張建章為幽州行軍司馬，後歷郡守。尤好經史，聚書至萬卷，所居有書樓，但以披閱清淨為事。經涉之地，無不理焉。曾齎府戎命往渤海，遇風濤，乃泊其船。忽有青衣泛一葉舟而至，謂建章曰：「奉大仙命請大夫。」建章乃應之。至一大島，見樓臺巋然，中有女仙處之，侍翼甚盛，器食皆建章故鄉之常味也。食畢，告退，女仙謂建章曰：「子不欺暗室，所謂君子人也。忽患風濤之苦，吾令此青衣往來導之。」及還，風濤寂然，往來皆無所懼。又回至西岸，經太宗征遼碑，半在水中。建章則以帛包麥屑置於水中，摸而讀之，不欠一字。其篤學也如此。薊門之人，皆能說之。於時亦聞於朝廷。葆光子曾遇薊門軍校姓孫（忘其名。），細話張大夫遇水仙，蒙遺鮫綃，自齎而進，好事者為之立傳。今亳州太清宮道士有收得其本者，且曰：「明宗皇帝有事郊丘，建章鄉人掌東序之寶，其言國璽外唯有二物，其一即建章所進鮫綃，篋而貯之，軸之如帛，以紅線三道札之。亦云夏天清暑展開，可以滿室凜然。」邇來變更，莫知何在。
李茂貞脅尹殺宰相

　　鳳翔李茂貞跋扈至甚，昭宗謂宰相杜讓能曰：「《春秋》之義，叛而必誅。安有甸服之間，顯違朝旨而悖慢如此？我若不討，四方其謂我何？」讓能奏曰：「艱難已來，行貞元故事，姑息戎臣久矣。根牢蔓熾，附之者眾，一旦難驟革之。又京師去岐咫尺，人心易以危懼，設有陵犯，損威愈甚。願陛下稍解雷霆而熟計之。」帝曰：「政刑弛紊，詔令不出都門，不欲孱孱守恬而坐。」因除宰相徐彥若鎮鳳翔，以茂貞為興元尹，以嗣覃王率禁軍送彥若，或茂貞遷延不受代，即以兵攻之。軍旅所決，一委讓能。讓能懇諫不從，王師果敗。或云此舉乃讓能報私怨也。茂貞先以長書與讓能，繼上表，仍擁兵至臨皋驛，請誅宰相。帝遂斬樞密使李周曈以徇，乃貶讓能，仍詔送至軍前。茂貞具禮出迎。至驛，復表請行朝典，讓能奏曰：「晁錯之辜，謬及於臣，今若歸罪於臣，可紓國難。」帝不得已，貶讓能雷州司戶參軍，遣中使害於驛內。識者以讓能臨難無苟免，亦得其死也。後追贈太尉。其子曉，貌如削玉，有制誥之才，仕梁至宰相。鳳歷年，洛都有變，為亂軍誤害，時皆歎惜之。

　　三鎮擁兵殺二相

　　唐乾寧二年，邠州王行瑜會李茂貞、韓建入覲，決謀廢立。帝既睹三帥齊至，必有異謀，乃御樓見之，謂曰：「卿等不召而來，欲有何意？」茂貞等汗流浹背，不能對，但云：「南北司紊亂朝政。」因疏：「韋昭度討西川失謀﹔李磎麻下，為劉崇龜所哭。陛下不合違眾用之」。及令宦官詔害昭度已下，三帥乃還鎮，內外冤之。
　　初，王行瑜跋扈，朝廷欲加尚書令，昭度力止之曰：「太宗以此官總政而登大位，後郭子儀以六朝立功，雖有其名，終身退讓。今行瑜安可輕授焉！」因請加尚父。至是為行瑜所憾，遽罹此害。後追贈太師。
　　李奚字景望，拜相麻出，為劉崇龜抱而哭泣，改授太子少傅。乃上十表及《納諫》五篇，以求自雪，後竟登庸，且訐崇龜之惡。時同列崔昭緯與韋昭度及磎素不相協，王行瑜專制朝廷，以判官崔鋋入闕奏事，與昭緯關通，因托鋋致意，由是行瑜率三鎮脅君，磎亦遇害。其子?，有高才，同日害之。磎著書百卷，號「李書樓」，後追贈司徒。太原李克用破王行瑜後，崔昭緯貶而賜死，昭皇切齒，下詔捕崔鋋，亦冤報之一事也。

　　儒將成敗

　　古者文武一體，出將入相，近代裴行儉、郭元振、裴度、韋皋是也。然而時有夷險，不可一概而論。王鐸初鎮荊南，黃巢入寇，望風而遁。他日將兵捍潼關，黃巢令人傳語云：「相公儒生，且非我敵，無污我鋒刃，自取敗亡也。」後到成都行朝，拜諸道都統。高駢上表，目之為敗軍之將，正謂是也。諫議大夫鄭寶，曾獻書以規，其旨云：「未知令公以何人為牙爪？何士參帷幄？當今大盜移國，群雄奮戈，幕下非舊族子弟、白面郎君雍容談笑之秋也。」爾後罷軍權，鎮滑臺，竟有貝州之禍。鄭文公畋首倡中興，傳檄討賊，殺戮黃寇，鎮靜關畿。一旦部校李昌言脅而逐之，尚不能固位。至如越州崔璆、湖南崔瑾、福建韋岫、鄆州蔡崇、徐方支詳、許昌薛能、河中李都竇潏、鳳翔徐彥若，狼狽恐懼，求免不暇。唯張濬大言，自方管、葛，以無謀之韓建，倅用剛之孫揆，出征大鹵，自貽敗亡爾。後朱樸踵為大言，驟居相位，亦曾上表請破鳳翔。所謂以羊將狼，投卵擊石，幸而不用，何過望哉！
　　客有謂葆光子曰：「儒將誠則有之。唐自大中已來，以兵為戲者，久矣。廊廟之上，恥言韜略，以櫜鞬為凶物，以鈐匱為凶言。就有如盧藩、薛能者，目為?才。一旦宇內塵驚，閭左飆起，遽以褒衣博帶，令押燕頷虎頭，適足以取笑耳！則韋昭度之憚王建、濬之伐太原是也。」

　　外藩從事於東（一作本省上事。）

　　河東節度副使李習（「習」，《五代史》作「襲」。）吉，常應舉不第，為李都河中從事。都失守，習吉自昭義游太原，辟為從事。習吉好學，有筆述，雖馬上軍前，手不釋卷，太原所發箋奏軍書，皆習吉所為也。因從李克用至渭南，令其入奏。帝重其文章，授諫議大夫，使上事北省以榮之，竟歸太原，復其戎職。莊宗即位，追贈禮部尚書。梁太祖每覽太原書檄，遙景重之，曰：「我何不得此人也？陳琳、阮瑀，亦不是過。」

　　韓建始終

　　韓建兩隨李茂貞迫脅君上，殺戮輔相。昭宗出居，本幸鄜畤，建懇迎奏，請至華下，供億之勞，具在《勤王錄》。而殺害郯王等八人，以孤君上，抑其罪也。近代史臣駁論《勤王錄》數條，且曰：「韓建不遇時可也，而云堤防道路，拱衛乘輿，欲蓋而彰，則禁固之意可知也。又與諸道書云語詔書徵赴行在，妄也。又曾無糾率諸侯，述保大定功之志也。」以為唐運陵替，皆有（一作「由」。）曆數。自黃巢既戮，蔡賊生焉，宗權滅後，而朱玫、王行瑜繼之，才捨茂貞，而有韓建。所謂一莽雖死，十莽復生，何天意不祐乎！竟為朱溫宰相。蜀先主聞之，笑曰：「韓建非豹變之才，與朱溫作相宜也。」
　　葆光子曰：「華州韓建，荊渚成汭，勤王奉國，識有可嘉，於時號為「北韓南郭」（郭即成令冒稱也。），士大夫可以依賴也。古者奉霸主，尊本朝，德義小虧，諸侯不至，葵邱之會是也。成、韓位居王輔，荷寵於唐。朱公有無君之心，露問鼎之意。建等不能效臧洪泣血，糾率同盟，亦可以結約親鄰，共張聲勢。而乃助桀作孽，畫匹成蛇，捨我善鄰，陳誠偽室。華陰失守，既無力以枝梧﹔鄂渚喪師，乃無名而陷沒。非忠非義，吾所謂二公始終謬也。向使成令睦漢南諸侯，結淮甸雄援，汴人篡逆，亦恐未暇。推之天命，即吾不知﹔考之人謀，固無所取。惜哉！」

　　孔緯惜鹽鐵印

　　孔緯在中書。朱全忠並有數鎮，兵力強盛，表請鹽鐵印。詔下宰相議之，緯力爭不從，謂其下邸吏曰：「朱公若收鹽鐵印，非興兵不可。」全忠尋止。後韓建討太原不利，為張濬所誤，貶之。它日，昭宗欲再攻鳳翔，以問緯。緯曰：「鳳翔天子西門，若自去窟穴，受制一面，即大事去矣。」昭宗曰：「卿是朕賢臣，殊未達時事。」緯曰：「陛下以臣為賢，是謗臣也。臣若賢，肯立於陛下之朝？」因稱疾，以太子太師致仕，卒於華下。

　　神告羅弘信（子紹威附。）

　　中和中，魏博帥羅弘信，初為本軍步射小校，掌牧圉之事。曾宿於魏州觀音院門外，其地有神祠，俗號曰「白鬚翁」。巫有宋遷者，忽詣弘信謂曰：「夜來神忽有語，君不久為此地主。」弘信怒曰：「欲危我耶？」他日復以此言來告弘信，弘信因令密之。不期歲，果有軍變，推弘信為帥。弘信狀貌豐偉，多力善射，雖聲名未振，眾已服之。累加至太尉，封臨淮王。
　　弘信卒，子紹威繼之，與梁祖通歡結親，情分甚至。先是，本府有牙軍八千人，豐其衣糧，動要姑息。時人云：「長安天子，魏府牙軍。」主使頻遭斥逐，由此益驕。紹威不平，有意翦滅。因與汴人計會，詐令役夫肩籠內藏器甲，揚言汴帥葬羅氏之女。紹威密令人於兵仗庫斷弓弦共甲襻，夜會汴人，擐甲持戈，攻殺牙軍。牙軍覺之，排闥入庫，而弓甲無所施勇也，全營殺盡，仍破其家。人謂牙軍久盛，宜其死矣。紹威雖豁素心，而紀綱無有，漸為梁祖陵制，竭其帑藏以奉之。忽患腳瘡，痛不可忍，意其牙軍為祟，乃謂親吏曰：「聚六州四十三縣鐵，打一個錯不成也。」紹威卒。其子周翰繼之，俄而移鎮滑臺，羅氏失去其國矣。

　　燕王劉仁恭異夢

　　劉仁恭微時，曾夢佛旛於手指飛出，或占之曰：「君年四十九，必有旌幢之貴。」後如其說，果為幽帥。自破太原軍於安塞城後，士兵精強，孩視鄰道。發管內丁壯，號三十萬，南取鄴中，圖袁、曹之霸。先下甘陵，無少長悉坑之。初治甘陵，城下有鵂鶹留數頭，飛下幄帳內，逐之復來，仁恭惡之。竟為魏軍、汴軍夾攻，大敗之，殺其名將單可及，仁恭單馬而遁。於時軍敗於內黃。爾後汴帥攻燕，亦敗於唐河。他日命使聘汴，汴帥開宴，俳優戲醫病人以譏之，且問病狀：「內黃以何藥可瘥？」其聘使謂汴帥曰：「內黃可以唐河水浸之必愈。」賓主大笑，賞使乎之美也。
披褐至殿門

　　天復元年，鳳翔李茂貞請入覲奏事，朝廷允之，蓋軍容使韓全誨與之交結。昭宗御安福樓，茂貞涕泣陳匡救之言。時崔胤密奏曰：「此奸人也，未足為信。陛下宜寬懷待之。」翌日，宴於壽春殿，茂貞肩輿，衣駝褐，入金鸞門，易服赴宴。咸以為前代跋扈，未有此也。
　　時韓全誨深相交結，崔胤懼之，自此亦結朱全忠，竟致汴州迎駕，與鳳翔連兵，劫遷入洛之始。識者以王子帶召戎，崔胤比之。先是，茂貞入闕，焚燒京城。
　　是宴也，俳優安轡新號茂貞為「火龍子」。茂貞慚惕俯首。宴罷有言：「他日須斬此優。」轡新聞之，因請假往鳳翔。茂貞遙見，詬之曰：「此優窮也，胡為敢來？」轡新對曰：「只要起居，不為求救。」茂貞曰：「貧儉如斯，胡不求乞？」安曰：「近日京中但賣麩炭，可以取濟，何在求乞？」茂貞大笑，而厚賜赦之也。

　　朱全忠迎駕於鳳翔

　　軍容使韓全誨以駕幸鳳翔，李茂貞比懷挾帝以令諸侯之意，懼朱全忠之盛也。西川王公建亦有此慮。乃結汴州同起軍助其迎駕。汴軍傅城，川軍乃攻興元，其帥王萬洪以無救援，遂降成都，由是山南十四州並為蜀有，方變謀卻助鳳翔。於時命掌書記韋莊奉使至軍前，朱公大怒。自此與西川失歡，而汴帥軍罷。

　　韓建賣李巨川

　　李巨川有筆述，歷舉不第。先以仕偽襄王，與唐彥謙俱貶於山南，褒帥楊守亮優待之。山南失守，隨致仕楊軍容復恭，與守亮同奔，北投太原。導行者引出華州，復恭為韓建挫辱，極罵為奴，以短褐蒙之，斃於枯木。守亮檻送至京，斬於獨柳樹，京城百姓莫不沾涕。此即南山「一丈黑」，本姓訾，黃巢時，多救護導引朝士令趨行在，人有逃黃巢而投附，皆濟之，由是人多感激也。
　　巨川為韓建副使。朱令公軍次於華，用張濬計，先取韓建，其幕客張策攜印率副使李巨川同詣轅門請降，朱公謂曰：「車駕西幸，皆公所教也。」建曰：「某不識字。凡朝廷章奏、鄰道書檄皆巨川為之。」因斬之。識者謂韓建無行，求解怒於朱公，遂為所賣。時人冤之。巨川有子慎儀，仕後唐為翰林學士。唯張策本與張濬有分，攜印而降，葉濬之謀，後仕至梁相。朱公既得韓建，以兄呼之。尋奏移許昌，梁鳳歷初，亦遇害也。

　　天子賜勛臣詩

　　德宗皇帝好為詩，以賜容州戴叔倫。文宗、宣宗皆以詩賜大臣。昭宗駐蹕華州，以歌辭賜韓建，以詩及《楊柳枝》辭賜朱全忠。所賜一也，或以敬，或以憚，受其賜者，得不求其義焉。

　　朱令公為昭宗擾馬

　　汴帥朱公再圍鳳翔，與茂貞軍戰於虢縣西槐林驛，大敗岐軍，橫屍不絕，鮑氣聞於十里。昭宗遂殺宦官韓全誨已下二十二人首宣示，茂貞亦斬其義子繼筠首以送。於是車駕還宮，朱令俯首馬前請罪，涕泣攏帝馬行千步。帝為之動容。至京師，以宰相崔胤判六軍。乃下詔誅宦官第五可范已下七百一十人，又鳳翔駕前宰相盧光啟等一百餘人，並賜自盡。天復三年，汴人擁兵殺宰相崔胤、京兆尹鄭元規，劫遷車駕，移都東洛。既入華州，百姓呼萬歲，帝泣謂百姓曰：「百姓勿唱萬歲，朕弗能與爾等為主也。」沿路有《思帝鄉》之詞，乃曰：「紇乾山頭凍殺雀，何不飛去生處樂？況我此行悠悠，未知落在何所？」言訖，泫然流涕。行至陜府，內宴。皇后自捧玉盆以賜全忠，內人唱歌。全忠將飲酒，韓建躡其足。全忠懼，辭醉而退。至穀水而殺內人可證及隨駕五百人，自是帝孤立矣。

　　昭宗遇弒

　　昭宗遷都至洛，左右並是汴人，雖有尊名，乃是虛器，如在籠檻，鬱鬱不樂。朱全忠以諸侯盡有匡復之志，慮帝有奔幸之謀。時護駕朱友諒等聚兵殿庭，訴以衣食不足，帝方勞諭，友諒引兵升殿，帝顛仆入內，軍士躡而追之。帝叱曰：「反耶！」友諒曰：「臣非敢無禮，奉元帥之令。」帝奔入御廚，以庖人之刀斬數輩，竟為亂兵所害。內人李漸榮、裴正一聞弒帝，投刃而死。又以朱友諒、氏叔琮扇動軍情，誅朱友諒、氏叔琮，以成濟之罪歸之。友諒等臨刑訴天曰：「天若有知，他日亦當如我。」後全忠即位，為子友珪所弒，竟如其言。

　　請殺德王

　　輝王嗣位，社宴德王裕已下諸王子孫，並密為全忠所害。德王，帝之兄，曾冊皇太子。劉季述等廢昭宗，冊為皇帝。季述等伏誅。令歸少陽院。全忠以德王眉目疏秀，春秋漸盛。全忠惡之，請崔胤密啟云：「太子曾竊寶位，大義滅親。」昭宗不納。一日，駕幸福先寺，謂樞密使蔣玄暉曰：「德王，吾之愛子，何故頻令吾廢之，又欲殺之？」言訖淚下，因齧其中指血流。全忠聞之。宴罷，盡殺之。

　　謀害衣冠

　　輝王即位，天祐中，朱全忠以舊朝達官尚在班列，將謀篡奪，先俾翦除。凡在周行，次第貶降。舊相裴樞、獨孤損、崔遠，陸扆、王溥、大夫趙崇、王贊等，於滑州白馬驛賜自盡。時宰相臣柳璨性陰狡貪權，惡樞等在己之上，與全忠腹心樞密使蔣玄暉、太常卿張廷範密友交結而害樞等。俄而廷範轅裂，玄暉與柳璨，及弟瑤、瑊相繼伏誅。先是，故相張濬一家並害，而棄屍黃河。朱公謀主李振累應進士舉不第，尤憤朝貴，時謂朱全忠曰：「此清流輩，宜投於黃河，永為濁流。」全忠笑而從之。爾朱榮河陰之戮衣冠，不是過也。俄而輝王禪位，封濟陰王，於曹州遇鴆而崩，唐祚自此滅矣。

　　誣何太后

　　朱全忠先以蔣玄暉為樞密使，伺帝動靜。積慶何太后以昭宗見害之後，常恐不保旦夕，曾使宮人阿秋面召玄暉屬戒，所乞它日傳禪之後，保全子母性命。言發，無不涕零。先是，全忠速要傳禪，召玄暉到汴州，責以太遲。玄暉以傳禪先須封國，授九錫之命，俟次第行之。全忠怒曰：「我不要九錫，看作天子否？」玄暉歸奔洛陽，與宰相商量，為趙殷衡誣譖，云與太后交通，欲延唐祚。乃令殷衡逼殺太后及宮人，而誅蔣玄暉。時人冤之。趙殷衡後改姓孔名循，亦莫知其實是何姓，仕後唐明宗為宣徽使，出為許昌、滄州兩鎮。時人知其狡譎傾險，莫不憚之。

　　為堂叔母侍疾

　　唐天祐三年，拾遺充史館修撰崔瑑進狀，以堂叔母在孟州濟源私莊抱疾加甚，無兄弟奉養，無強近告投，兼以年將七十，地絕百里，闕視藥膳，不遑曉夕，遂乞假躬往侍疾。敕旨依允。時人義之。或曰：「避禍而享義名者，亦智也。」

　　秦宗權訴不反

　　黃巢破後，蔡州秦宗權繼為反逆，兵力強銳，又復稱僭，山東諸郡苦之，十年之間，屠膾生聚。汴帥朱全忠盡節禦之，宗權為部將申叢擒而折足囚縛，朱全忠具表檻送至京。京兆尹孫揆率府縣吏閱之，宗權即檻中舉首曰：「宗權非反也，大尹哀之。」觀者因以為笑。

　　李摩雲擲缽從事

　　李罕之，河陽人也，少為桑門無賴，所至不容。曾乞食於滑州酸棗縣，自旦至晡，無與之者。擲缽於地，毀僧衣，投河陽諸葛爽為卒，罕之即僧號，便以為名。素多力，或與人相毆，毆其左頰，右頰血流。爽尋署為小校，每遣討賊，無不擒之。蒲、絳之北有摩雲山，設堡柵於上，號摩雲寨，前後不能攻取，時罕之下焉，自此號「李摩雲」。累歷郡侯、河南尹、節將，官至侍中。卒於汴州，荊南成汭之流也。
以酒致禍

　　梁祖圖霸之初，壽州刺史江彥溫以郡歸我，乃遣親吏張從晦勞其勤。而從晦無賴，酒酣，有飲徒何藏耀者與之偕，甚昵，每事誤稟從晦。致命於郡，彥溫大張樂，邀不至，乃與藏耀食於主將家。彥溫果疑恐曰：「汴王謀我矣。不然，何使者之如是也？」乃殺其主將，連誅數十人，而以狀白其事。既而又疑懼曰：「訴其腹心，亡我族矣。」乃自縊而死。梁祖大怒，按其事，腰斬從晦，留藏耀，裂其夤，械斬於壽春市。
　　葆光子曰：「後唐明宗皇帝時，董璋據東川，將有跋扈之心。於時遣客省使李仁矩出使梓潼。仁矩比節使下小校，驟居內職，性好狎邪。元戎張筵，托以寒熱，召之不至，乃與營妓曲宴。璋聞甚怒，索馬詣館，遽欲害之。仁矩鞹足端簡迎門，璋怒稍解。他日作叛，兩川舉兵，並由仁矩獻謀於安重誨之所致也。」

　　蜀使洪飲

　　梁太祖初兼四鎮，先主遣押衙潘岏持聘。岏飲酒一石不亂，每攀燕飲，禮容益莊，梁祖愛之。飲酣，梁祖曰：「押衙能飲一盤器物乎？」岏曰：「不敢。」乃簇在席器皿，次第注酌。岏並飲之。岏愈溫克。梁祖謂其歸館，多應傾瀉困臥，俾人偵之。岏簪筍籜冠子，秤所得酒器，滌而藏之。他日，又遣押衙鄭頊持聘，梁祖問以劍閣道路，頊極言危峻。梁祖曰：「賢主人可以過得？」頊對曰：「若不上聞，恐誤令公軍機。」梁祖大笑。此亦近代使令之美者也。

　　朱瑾殺兄

　　朱瑾之據兗州，梁祖攻之未克。其從父兄齊州刺史瓊先降，與瓊同詣壁下以曉之。瑾乃遣都虞候胡規出獻款曰：「兄已降，願貸瑾不死，請以鎮委吏。」既而啟延壽門，陳牌印於笥曰：「兄來，請先奉此。」梁祖命瓊受之，葛從周疑詐，選勇士孫少迪等仗劍以馭。瓊曰：「彼力屈，不足疑。」瓊進前受印籥，瑾單馬，曰：「兄獨來，密語耳。」始相及，瑾令驍卒董懷進勾曳瓊墜馬，乃發所匿刃殺瓊，勾戟突出牽入之。須臾，城上鼓噪，擲瓊首於埤也。我軍失色，梁祖哀慟久之，斬軍謀徐厚，署瓊弟玭為齊州防禦使，恩禮殊厚。瑾竟棄城投揚州。

　　馬景設詐

　　梁祖宿兵岐下以迎昭宗，敵壘尚堅，旦思班退。親從指揮使高季昌抗言曰：「天下雄傑窺此舉者一載矣，今奸黨已窘，更少俟之。」季昌乃密募人入岐為告事者。有騎卒馬景應命。因朱友倫總騎軍且至，將大出兵迓。景請其時給駿駟，雜所出隊中，十許里，躍馬西逸，叩岐闉，以軍怨東遁為告，且言列寨留卒尚萬，俟夕將逝，宜速掩之，當落我機內矣。然是往也，決無生理，願錄其妻孥。梁祖悽然止其行，景固請，乃徇之。
　　明日軍出，諸寨屏匿如無人，不十里，果風騎卻走，岐人納之。不失厥料，岐軍啟兩扉悉眾來。我師宿已秣馬飽士，中軍一鼓，百營俱進，大破岐軍，十不存三四焉。李茂貞喪膽，昭宗降詔還京，始遂奉迎矣。功歸高公，而馬景妻孥倍加軫恤。且解揚以守正為忠，不顧其身也。馬景以死命行詐，非圖身也，人之難事，唯景有之。

　　朱延壽妻王烈女

　　宣州田頵、壽州朱延壽將舉軍以背楊行密，請杜荀鶴持箋詣淮都。俄而事泄，行密悉兵攻宛陵，延壽飛騎以赴，俱為淮軍所殺。延壽之將行也，其室王氏勉延壽曰：「願日致一介，以寧所懷。」一日，介不至，王氏曰：「事可知矣。」乃部分家僮，悉授兵器，遽闔州中之扉。而捕騎已至，不得入。遂集家僮、私阜帑，發百燎，廬舍州廨焚之。既而稽首上告曰：「妾誓不以皎然之軀，為仇者所辱。」乃投火而死。古之烈女，無以過也。

　　木星入斗

　　唐乾符中，荊州節度使晉公王鐸，後為諸道都統。時木星入南斗，數夕不退。晉公觀之，問諸：「知星者吉凶安在？」咸曰：「金火土犯斗即為災，唯木當應為福耳。」咸或然之。時有術士邊岡洞曉天文，精通曆數，謂晉公曰：「唯斗帝王之宮宿，唯木為福神，當以帝王占之。然則非福於今，必當有驗於後，未敢言之。」它日，晉公屏左右密問，岡曰：「木星入斗，帝王之兆。木在斗中，『朱』字也。」識者言唐世嘗有緋衣之讖，或言將來革運，或姓裴，或姓牛，以為「裴」字為緋衣，「牛」字著人即「朱」也。所以裴晉公度、牛相國僧孺每罹此謗。李衛公斥《周秦行紀》乃斯事也。安知鍾於碭山之朱乎？

　　木中異文

　　梁開平中，潞州軍前李思安奏：「壺關縣庶穰鄉人因伐樹倒，分為兩片，內有六字，皆如左書，曰：『天四十載石進。』乃圖其狀以獻。仍付史館。爾後唐莊宗皇帝自晉王登位，以為應之。中間石氏自並門受國，稱晉朝。湖南馬希範解釋此字，表聞焉。

　　薛貽矩畫贊

　　梁相國薛貽矩，名家子，擢進士第，在唐至御史大夫。先是，南班官忌與北司交通。天復中，翦戮閹官，貽矩嘗與韓全誨等作寫《真贊》，悉紀於內侍省屋壁間，坐是謫官。它日，齎唐帝命禪於梁，仕至宰相。

　　舂磨寨

　　黃巢自長安遁歸，與其眾屯於陳、蔡間?河，下寨連絡，號「八山營」。於時，蔡州秦宗權懼巢，以城降之。時既饑乏，野無所掠，唯捕人為食，肉盡繼之以骨，或碓搗，或磑磨，咸用充饑。天軍四合，巢軍不利，其黨駭散，頻為雷電大雨淹浸其營，乃與妻孥昆弟奔於太山狼虎谷，為外甥林言斬首送徐州，時溥下裨將李師銳，函首送成都行在也。

　　梁祖脫難

　　梁祖親征鄆州，軍次衛南。時築新壘土工畢，因登眺其上，見飛烏止於峻堞之間而噪，其聲甚厲。副使李璠曰：「是烏鳥也，將有不如意之事。」其前軍朱友裕為朱瑄掩撲，拔軍南去。我軍不知，因北行。遇朱瑄軍來迎，梁祖策馬南走，入村落間，為賊所迫，前有溝坑，頗極深廣。匆遽之際，忽見溝內蜀黍稈積以為道，正在馬前，遂騰躍而過，因獲免焉。副使李璠、都將高行思為賊所殺，張歸宇為殿騎，援戈力戰，僅得生還，被十四五箭。乃知衛南之烏，先見之驗也。

　　梁祖夢丁會

　　丁會為昭義節帥，常懼梁祖雄猜，疑忌功臣。忽謂敬翔曰：「吾夢丁會在前祗候，吾將乘馬欲出，圉人以馬就臺，忽為丁會跨之以出。時夢中怒，叱喝數聲，因驚覺。甚惡之。」是月，丁會舉潞州軍民歸河東矣。

　　殿棟折墜

　　梁祖末年，多行誅戮。一夕，寢殿大棟忽墜於御榻之上。初，聞土落於寢帳上，乃驚覺。久之，又聞有小木墜於帳頂間，遂戄然下?。未出殿門，其棟乃墜。遲明，召諸王近臣令觀之，夜來驚危，幾不相見，由是君臣相泣。又曰：「驚憂之時，如有人引頭於寢閣門內云：『裡面莫有人否？』所以匆忙奔起。得非宮殿神乎？」
　　它日，又游於大內西九曲池，泛鷁舟於池上。舟忽傾側，上墮於池中。宮嬪並內侍從官並躍入池，扶策登岸，移時方安。爾後發痼疾，竟罹其子郢王友珪弒逆之禍。舟傾棟折，非佳事也。

　　梁祖圍棗強事

　　梁祖末年，用軍不利，河北數鎮，不順其命。一旦躁撓，堅要親征。師次深州界，遂令楊師厚分兵攻棗強縣，半浹旬方拔其壘。是邑也，池湟堅牢，人心獷悍，晝夜攻擊，以至疲竭。既陷之日，無少長皆屠之。時有一百姓來投軍中，李周彝收於部伍間。乃謂周彝曰：「請一劍，願先登以收其城。」未許間，忽然抽茶擔子揮擊，周彝頭上中擔，幾仆於地。左右乃擒之。元是棗強城中遣來令詐降，本意欲窺算梁軍招討使楊師厚，斯人不能辨，誤中周彝。是知河朔之民，勇勁如此。

　　仇殷召課

　　梁司天監仇殷，術數精妙，每見吉凶，不敢明言。稍關逆耳，秘而不說，往往罰俸。蓋懼梁祖之好殺也。梁自昭義失守，符道昭就擒，柏鄉不利，王景仁大敗，皆為太原節使嗣晉王李存勗之所挫也。方懷子孫之憂，唯柏鄉狼狽，亦自咎云：「違犯天道，不取仇殷之言也。」
梁祖為傭保

　　梁祖，宋州碭山縣午溝里人，本名溫，賜名全忠，建國後，改名晃。家世為儒，祖信、父誠皆以教授為業。誠早卒，有三子，俱幼，母王氏攜養寄於同縣人劉崇家。昆弟之中，唯溫狡猾無行。崇母撫養之，崇弟兄嘗加譴杖。一日，偷崇家釜而竄，為崇追回，崇母遮護，以兔樸責。善逐走鹿，往往及而獲之。又崇母常見其有龍蛇之異。它日，與仲兄存入黃巢中作賊，伯兄昱與母王氏尚依劉家。溫既辭去，不知存亡。及溫領鎮於汴，盛飾輿馬，使人迎母於崇家。王氏惶恐，辭避深藏，不之信，謂人曰：「朱三落拓無行，何處作賊送死，焉能自致富貴？汴帥非吾子也。」使者具陳離鄉去里之由、歸國立功之事，王氏方泣而信。
　　是日，與崇母並迎歸汴，溫盛禮郊迎，人士改觀。崇以舊恩，位至列卿，為商州刺史。王氏以溫貴，封晉國太夫人。仲兄存於賊中為矢石所中而卒。溫致酒於母，歡甚，語及家事，謂母曰：「朱五經辛苦業儒，不登一命。今有子為節度使，無忝先人矣。」母不懌，良久，謂溫曰：「汝致身及此，信謂英特，行義未必如先人。朱二與汝同入賊軍，身死蠻徼，孤男稚女，艱食無告，汝未有恤孤之心。英特即有，諸無取也。」溫垂涕謝罪，即令召諸兄子皆至汴，友寧、友倫皆立軍功，位至方鎮。

　　
　　梁祖魏國夫人張氏，碭山富室女，父蕤，曾為宋州刺史。溫時聞張有姿色，私心傾慕，有麗華之歎。及溫在同州，得張於兵間，因以婦禮納之。溫以其宿款，深加敬異。張賢明有禮，溫雖虎狼其心，亦所景伏。每謀軍國計，必先延訪。或已出師，中途有所不可，張氏一介請旋，如期而至。其信重如此。
　　初收兗、鄆，得朱瑾妻，溫告之云：「彼既無依，寓於輜車。」張氏遣人召之，瑾妻再拜，張氏答拜泣下，謂之曰：「兗、鄆與司空，同姓之國，昆仲之間，以小故尋干戈，致吾姒如此。設不幸汴州失守，妾亦似吾姒之今日也。」又泣下。乃度為尼，張痤麂銇O。張既卒，繼寵者非人。乃僭號後，大縱朋淫，骨肉聚麀，帷薄荒穢，以致友珪之禍，起於婦人。始能以柔婉之德，制豺虎之心如張氏者，不亦賢乎？

　　朱邪先代

　　河東李克用，其先回紇部人，世為蕃中大酋，受唐朝官職。太宗於北方沙?磧立沙?府，以招集降戶。後克用祖朱邪執宜與其父曾依吐蕃。背吐蕃歸朝，德宗於鹽州置陰山府，以執宜為都督，後遷於神武川黃花堆之別墅，即今應州是也。執宜生赤心，以討徐州龐勛功，賜國姓並名，號李國昌。懿宗問其先世所出，云：「本隴西金城人，依寓吐蕃。」帝曰：「我先與汝同鄉里。」敕令編籍鄭王房。始為雲州大同軍節度，次授鄜延、振武、代北三節度。其姪克讓為羽林將軍，其子克用最聞名，以破黃巢功，為太原節度使。子存勗，平梁、蜀，奄有中原，追尊執宜號懿祖、國昌號獻祖、克用號太祖皇帝。
　　太祖在妊十三月，載誕之夕，母后甚危，令族人市藥於雁門，遇神人，教以率部人被介持旄，擊鉦鼓，躍馬大躁，環所居三周而止。果如所教而生。是日，虹光燭室，白氣充庭，井水暴溢。及能言，喜道軍旅。年十二三，能連射雙鳥，至於樹葉針鋒馬鞭，皆能中之。曾於新城北以酒酹毗沙門天王塑像，請與僕交談。天王被甲持矛，隱隱出於壁間。或所居帳內，時如火聚，或有龍形，人皆異之。嘗隨獻祖征龐勛，臨陣出沒如神，號為「飛虎子」。眇（或云「睛邪」，非眇也。）一目，時號「獨眼龍」。功業磊落，不可盡述。

　　親王拜蕃侯

　　唐乾寧中，鳳翔李茂貞、華州韓建、邠州王行瑜擁兵協君，誅戮宰輔，焚燒宮闕。初，帝西幸鳳翔，昭宗出居石門莎城，太原克用領蕃漢馬步入京，三鎮大懼。是年破邠州，斬王行瑜。昭宗嘉獎倚賴，命延王丕、丹王允齎詔賜李公衣服，兼令二親王設拜，以兄事之。近古未有也。仍封晉王以寵之。延王才識過人，聰悟辯慧，在晉陽留宴累月，每獻酬樂作，必為晉王起舞，後為韓建所殺。

　　李習吉溺黃河

　　太原李克用自渭北班師，次河西縣。王珂於冰上構浮航，公渡浮航，馬足陷橋。李習吉從，馬軼墜河，習吉抱冰，舟人拯之獲免。王珂懼，公謂曰：「公之於吾，非機橋者，何嫌之有？李諫議有聞於時，則不吾知也。」置酒笑樂而罷。習吉，右相林甫之後，應舉不第。黃巢後，游於河東，攝榆次令，李公辟為掌記。牋檄之捷，無出其右。梁祖每讀河東書檄，嘉歎其才，顧敬翔曰：「李公計絕一隅，何幸有此人！如鄙人之智算，得習吉之才筆，如虎之傅翼也。」其見重如此。

　　周式抗梁祖

　　梁祖陷邢州，進軍攻王鎔於常山。趙之賓佐有周式者，性慷慨，有口才，謂王曰：「事急矣，速決所向，式願為行人。」即出見之，梁祖曰：「王公朋附并、汾，違盟爽信，弊賦已及於此，期於無捨。」式曰：「明公為唐室之桓、文，當以禮義而成霸業。王氏今降心納質，願修舊好，明公乃欲窮兵黷武，殘滅同盟，天下其謂公何？」梁祖笑，引式袂謂之曰：「與公戲耳。」鎔即送牛酒幣貨數萬犒汴軍，仍令其子入質於汴，因而解圍。近代之魯仲連也。

　　宦官陰謀

　　唐昭宗以宦官怙權，驕恣難制，常有誅翦之意。宰相崔胤嫉忌尤甚。上敕胤，凡有密奏，當進囊封，勿於便殿啟奏，以是宦者不之察。韓全誨等乃訪京城美婦人數十以進，求宮中陰事。天子不之悟，胤謀漸泄。中官以重賂甘言，請藩臣以為城社，視崔胤眥裂。時因伏臘燕聚，則相向流涕，辭旨訣別。會汴人寇同、華，知崔胤之謀，於是韓全誨引禁軍，陳兵仗，逼帝幸鳳翔。它日，崔胤與梁祖?謀以誅閹宦，未久，禍亦及之，致族絕滅。識者歸罪於崔胤。先是，其季父安潛嘗謂親知曰：「滅吾族者，必緇兒也。」緇兒即胤小字。河東晉王李克用聞胤所為，謂賓友曰：「助賊為虐者，其崔胤乎！破國亡家，必在此人也。」

　　晉王上源驛遇難

　　晉王李克用妻劉夫人，常隨軍行，至於軍機，多所弘益。先是，汴州上源驛之變，晉王憤恨，欲回軍攻之。夫人曰：「公為國討賊，而以杯酒私忿必若攻城，即曲在於我。不如回師，自有朝廷可以論列。」於是班退。天復中，周德威為汴軍所敗，三軍潰散，汴軍乘我，晉王危懼，與周德威議，欲出保雲州。劉夫人曰：「妾聞王欲棄城而入外藩，誰為此畫？」曰：「存信輩所言。」夫人曰：「存信本北方牧羊兒也，焉顧成敗？王常笑王行瑜棄城失勢，被人屠割，今復欲效之，何也？王頃歲避難達靼，幾遭陷害，賴遇朝廷多事，方得復歸。今一旦出城，便有不測之變，焉能遠及北藩？」晉王止行。居數日，亡散之士復集，軍城安定。夫人之力也。

　　劉鄩忠於舊主

　　王師範之鎮青州，以部將劉鄩竊據兗州。先是，汴將葛從周鎮於是邦，因出征，劉鄩將圖兗也，詐為茶商，苞苴鎧甲，大起店肆，剖巨木藏兵仗而入。竊發之日，得其徒千人，據其府舍，升堂拜從周之母，仍以禮待其妻子，子弟職掌、妻孥供億如常。俄而，從周攻其城，梯?雲合。鄩以板輿請從周母登城，諭從周曰：「劉將軍待我不異於兒，新婦已下並不失所。」從周在城下歔欷，即時退捨。
　　及青州兵敗，師範納款，梁祖遣使諭鄩，鄩曰：「臣知王公修好，與梁國通盟。但臣本受王公之命，保有州城，一旦見其勢窮，擅命不顧，非盡心於所事也。僕俟王公之命，俯首非晚。」至是師範諭之，方以城歸。梁祖多其義，超擢非次，官至方鎮，為梁之名將。

　　駁昭宗謚號

　　昭宗先諡聖穆景文孝皇帝，廟號昭宗。起居郎蘇楷等駁議，請改為恭靈莊閔皇帝，廟號襄宗。蘇楷者，禮部尚書蘇循之子，乾寧二年應進士。楷人才寢陋，兼無德行。昭宗惡其濫進，率先黜落，由是怨望，專幸邦國之災。其父循，奸邪附會，無譽於時，故希旨苟進。梁祖識其險詖，滋不悅，時為敬翔、李振所鄙。梁祖建號，詔曰：「蘇楷、高貽休、蕭聞禮，皆人才寢陋，不可塵污班行，並停見任，放歸田里。蘇循可令致仕。」河朔人士目蘇楷為衣冠土梟。

　　晉世子入覲賜鸂鷘

　　莊宗年十一，從晉王討王行瑜，初令入覲獻捷，昭宗一見駭異之，曰：「此子有奇表。」乃撫其背曰：「我兒將來之國棟，勿忘忠孝於吾家。」乃賜鸂鷘酒厄、翡翠盤。十三讀《春秋》，略知大義。騎射絕倫，其心豁如，採錄善言，聽納容物，殆劉聰之比也。又云，昭宗曰：「此子可亞其父。」時人號曰「亞子」。

　　鄴王偷江東詩

　　鄴王羅紹威喜文學，好儒士，每命幕客作四方書檄，小不稱旨，壞裂抵棄，自劈箋起草，下筆成文。又癖於七言詩。江東有羅隱，為錢鏐客，紹威申南阮之敬，隱以所著文章詩賦酬寄，紹威大傾慕之，乃目其所為詩集曰《偷江東》。今鄴中人士，多有諷誦。

　　魏博衙軍

　　魏博富雄，列侯專地，唐朝三百年，唯姑息之。羅紹威憤衙軍制己，密聞梁祖，表裡應接算殺之。楊師厚後入魏城，揖出羅周翰，因而代之。師厚卒，梁以賀德倫領鎮，分其土宇，創立相貝為節鎮，減其力用。三軍作亂，脅持德倫，背梁歸晉。其狀詞云：「屈原哀郢，本非怨望之人﹔樂毅辭燕，且異傾邪之行。」晉王覽狀，擁兵親臨，先數張彥脅主虐民罪而斬之，便以張彥親軍五百人帶甲持仗，環馬而行。晉王寬衣緩帶，略無猜間，眾心大服。它日，資魏博兵力稱健，竟平河南也。衙軍自羅紹威殺戮後，又迫脅賀德倫，復擁兵持趙在禮。天成初，赴行在，於時又殺三千家，乃世襲兇惡也。

　　縛驢戴旗

　　晉王之入魏博，梁將劉鄩先屯洹水，寂若無人。因令覘之，云：「城上有旗幟來往。」晉王曰：「劉鄩一步一計，未可輕進。」更令審探，果縛芻為人，插旗於上，以驢負之，循堞而行，故旗幟嬰城不息。問城中羸老者，曰：「軍去已二日矣。」果趨黃澤，欲寇太原，以霖潦不克進。其計謀如是。
楊千郎

　　莊宗異母弟存乂，即郭崇韜女婿，伏誅。先是，郭崇韜既誅之後，朝野駭惋，議論紛然。莊宗令閹人察訪外事，言存乂於諸將坐上，訴郭氏之無罪，其言怨望﹔又於妖術人楊千郎家飲酒聚會，攘臂而泣。
　　楊千郎者，魏州賤民，自言得墨子術於婦翁，能役使陰物，帽下召食物果實之類。又蒱博必勝，人有拳握之物，以法必取。又說煉丹干汞、易人形、破扃鐍，貴要間神奇之。官至尚書郎，賜紫，其妻出入宮禁，承恩用事，皇弟存乂常朋淫於其家，至是與存乂同罹其禍。

　　娠子能語

　　後唐明宗皇帝微時，隨蕃將李存信巡邊，宿於雁門逆旅。逆旅媼方娠，帝至，媼慢，不時具食，腹中兒語謂母曰：「天子至，宜速具食。」聲聞於外，媼異之，遽起親奉庖爨，敬事尤謹。帝以媼前倨後恭詰之。曰：「公貴不可言也。」問其故，具道娠子腹語事。帝曰：「老嫗遜言，懼吾辱耳。」後果如其言。

　　明宗不伐

　　明宗始在軍中，居常唯治兵仗，不事生產。雄武謙和，臨財尤廉，家財屢空，處之晏如也。太祖欲試以誠，召於泉府，命恣意取之，所取不過束帛數緡而已。所得賜與，必分部下。戰勝凱還，儕類自伐，帝徐言曰：「人戰以口，我戰以手。」眾皆心服其能。

　　明宗獨見

　　莊宗晏駕，明宗皇帝為將相推舉，霍彥威、孔循上言：「唐運已衰，請改國號。」明宗謂藩邸近侍曰：「何為改正朔？」左右奏曰：「先帝以錫氏宗屬，為唐雪冤仇，為昭宗皇帝後，國號唐。今朝之舊人不欲殿下稱唐，請更名號耳。」明宗泣下，曰：「吾十三事獻祖，洎太祖至先帝，冒刃血戰，為唐室雪冤，身編宗屬。武皇功業即吾功業也，先帝天下即吾天下也。兄亡弟紹，於意何嫌？運之衰隆，吾當身受。」於是不改正朔，人服帝之獨見也。

　　莊宗諸弟遇害

　　趙在禮作亂，諸將擁明宗入闕。未到間，從馬直郭從謙攻興教門，帝母弟存渥從上戰。及宮車晏駕，存渥與劉皇后同奔太原，至風谷，為部下所殺。劉皇后欲出家為尼，旋亦殺之。存霸先除北京留守，亦自河中至太原。兵眾請殺存霸，以安人心，符彥超不能禁。時存霸已翦髮，衣僧衣，謁彥超，願為山僧，竟不免也。存紀、存確匿於南山民家，人有以報安重誨。重誨曰：「主上已下詔尋訪，帝之仁德，必不加害，不如密旨殺之。」果並命於民家。後明宗聞之，切讓重誨，傷惜久之。

　　劉皇后笞父

　　莊宗劉皇后，魏州成安人，家世寒微。太祖攻魏州，取成安，得后，時年五六歲。歸晉陽宮，為太后侍者，教吹笙。及笄，姿色絕眾，聲伎亦所長。太后賜莊宗，為韓國夫人侍者。后誕皇子繼岌，寵待日隆。它日，成安人劉叟詣鄴宮見上，稱夫人之父。有內臣劉建豐認之，即昔日黃鬚丈人，后之父也。劉氏方與嫡夫人爭寵，皆以門族誇尚，劉氏恥為寒家，白莊宗曰：「妾去鄉之時，妾父死於亂兵，是時環屍而哭。妾固無父，是何田舍翁，詐偽及此？」乃於宮門笞之。其實后即叟之長女也。
　　莊宗好俳優，宮中暇日，自負蓍囊藥篋，令繼岌破帽相隨，似后父劉叟以醫卜為業也。后方晝眠，岌造其臥內，自稱劉衙推訪女。后大恚，笞繼岌。然為太后不禮，復以韓夫人居正，無以發明。大臣希旨，請冊劉氏為皇后。議者以后出於寒賤，好興利聚財，初在鄴都，令人設法稗販，所鬻樵蘇果茹亦以皇后為名。正位之後，凡貢奉先入后宮，唯寫佛經施尼師，它無所賜。闕下諸軍困乏，以至妻子餓殍，宰相請出內庫俵給，后將出妝具銀盆兩口，皇子滿喜等三人，令鬻以贍軍。一旦作亂，亡國滅族，與夫褒姒、妲己無異也。先是，莊宗自為俳優，名曰「李天下」，雜於塗粉優雜之間，時為諸優樸扶摑搭，竟為嚚婦恩伶之傾玷，有國者得不以為前鑒！劉后以囊盛金合犀帶四，欲於太原造寺為尼，沿路復通皇弟存渥，同簀而寢。明宗聞其穢，即令自殺。

　　明宗誅諸凶

　　明宗即位之初，誅租庸使孔謙、歸德軍節度使元行欽、鄧州節度溫韜、太子少保段凝、汴州曲務辛廷蔚、李繼宣等。孔謙者，魏州孔目吏。莊宗圖霸，以供饋兵食，謙有力焉。既為租庸使，曲事嬖幸，奪宰相權，專以聚斂為意，剝削萬端，以犯眾怒伏誅。元行欽為莊宗愛將，出入宮禁曾無間隔，害明宗之子從璟，以是伏誅。段凝事梁，以奸佞進身至節將，末年綰軍權，束手歸朝。溫韜兇惡，發掘西京陵寢，莊宗中興，不寘其罪。厚賂伶官閹人，與段凝皆賜國姓，或擁旄鉞。明宗採眾議而誅之。辛廷蔚，開封尹王瓚之牙將也，朱友貞時，廷蔚依瓚勢，曲法亂政，汴人惡之。李繼宣，汴將孟審澄之子，亡命歸莊宗，劉皇后蓄為子。時宮掖之間，穢聲流聞。此四凶，帝在藩邸時，惡其為人，故皆誅之。莊宗皇帝為唐雪恥，號為中興，而溫韜毀發諸帝寢陵，宣加大辟，而賜國姓，付節旄。由是知中興之說，謬矣。

　　韓伊二妃（夏夫人附。）

　　莊宗皇帝嫡夫人韓氏，後為淑妃，伊氏為德妃。契丹入中原，石氏乞降。宰相馮道尊冊契丹主，大張宴席，其國母后妃列坐同宴，王嬙、蔡姬之比也。夫人夏氏最承恩寵，後嫁契丹突欲，名李贊華，所謂東丹王，即阿保機長子。先歸朝，後除滑州節度使，性酷毒，侍婢微過，即以刀刲火灼。夏氏少長宮掖，不忍其凶，求離婚，歸河陽節度夏魯奇家，今為尼也。

　　無官酬勛

　　亂離以來，官爵過濫，封王作輔，狗尾續貂。天成初，桂州節度觀察使馬爾，即湖南馬殷之弟，本無功德，品秩已高，制詞云：「爾名尊四輔，位冠三師。既非品秩升遷，難以井田增益。」此要語也。議者以名器假人至此，賈誼所以長歎息也。

　　明宗命相

　　明宗入纂，安重誨用事，取謀於孔循，舊相豆盧革、韋說出官。孔循不欲以河朔人入相，極薦崔協，而任圜力爭之，云：「崔協者，少識文字，時人呼為『無字碑』。有李琪者，學際天人，奕代軒冕，論才校藝，可敵時輩百人。讒夫巧沮，忌害其能。必捨李琪而相崔協，如棄蘇合之丸，取蛣蜣之轉也。」重誨笑而止。然以孔循故，終相之。帝曰：「馮書記先帝判官，與物無競，可以相矣。」由是道與協並命而捨李琪，識者惜之。

　　明宗睿相

　　明宗遣皇子從榮出鎮鄴都。或一日，上謂安重誨曰：「從榮左右，有詐宣朕令旨不接儒生，儒生多懦，恐鈍志相染。朕方知之，頗駭其事。今此皇子方幼，出臨大藩，故選儒雅，賴其裨佐。今聞此奸險，豈朕之所望也？鞫其言者，將戮之。」重誨曰：「若遽行刑，又慮賓從聞後，稍難安處，且望嚴戒。」遂止。

　　明宗惡貪吏

　　明宗皇帝尤惡貪貨。鄧州留後陶?為內鄉縣令成歸仁所論稅外科配，貶嵐州司馬。掌書記王惟吉奪歷任告敕，配綏州，長流百姓。亳州剌吏李鄴以贓穢賜自盡。面戒汝州刺史萇?，為其貪暴。汴州倉吏犯贓，內有史彥珣，舊將之子，又是駙馬石敬瑭親戚，王建立奏之，希免死。上曰：「王法無私，豈可徇親？」由是皆就戮。

　　誅不孝

　　緱氏縣令裴彥文，事母不謹，誅之。襄邑人周威，父為人所殺，不雪父冤，有狀和解，明宗降敕賜死。

　　安重誨枉殺任圜

　　任圜昆弟五人，曰圜、圓、圖、回、團，雍穆有裕，風采俱異。圜美姿容，有口辨，負籌略。平蜀後，除黔南，不行。天成初，入相，簡拔賢俊，杜絕幸門，憂國如家，切於功名。而安重誨忌之，常會於私第，有妓善歌，重誨求之不得，嫌隙漸深。俄罷三司，除太子太保，歸磁州致仕。因朱守殷作亂，立遣人稱制害之。受命之日，神氣不撓，中外冤痛。清泰中，贈右僕射。
玉界尺

　　太傅致仕趙光逢，仕唐及梁，薨於天成中，文學德行，風神秀異，號曰「玉界尺」。揚歷臺省，入翰林御史中丞，梁時同平章事。時以兩登廊廟，四退丘園，百行五常，不欺暗室，縉紳仰之。

　　周玄豹

　　周玄豹，燕人，少為僧。其師有知人之鑒，從游十年，不憚辛苦，遂傳其秘。還鄉歸俗。盧澄為道士，與同志三人謁之，玄豹退謂人曰：「適二君子，明年花發，俱為故人。唯彼道士，它年甚貴。」來歲，二人果睹零落，盧果登庸。後歸晉陽，張承業猶重之，言事多中。承業俾明宗易衣列於諸校之下，以它人請之，曰：「此非也。」玄豹指明宗於末綴曰：「骨法非常，此為內衙太保乎？」或問前程，唯云：「末後為鎮帥。」明宗夏皇后方事巾櫛，有時忤旨，大犯檟楚。玄豹曰：「此人有藩侯夫人之相，當生貴子。」其言果驗。凡言吉凶，莫不神中，事多不載。明宗自鎮帥入纂，謂侍臣曰：「周玄豹昔曾言朕事，頗有徵，可詔北京津置赴闕。」趙鳳曰：「袁、許之事，玄豹所長。若詔至輦下，即爭問吉凶，恐近於妖惑。」乃令就賜金帛，官至光祿卿，年八十而終。（又聞嘗與高祖預說符命嗣主，至於雲龍將相，其言無不符驗。果異乎哉！）

　　老益貪

　　禮部尚書崔貽孫，年過八十，求進不休。囊橐之資，素有貯積，性好干人，喜得小惠。左降之後，二子爭財，甘旨醫藥，咸不供侍。書責其子曰：「生有明君真宰，死有天曹地府。無為老朽，豈放爾邪！」為縉紳之笑端。

　　解元龜進詩

　　道士解元龜，本西蜀節將下軍校。明宗入纂，言自西來，對於便殿，進詩歌聖德，自稱太白山正一道士。上表乞西都留守兼三川制置使，要修西京宮闕。上謂侍臣曰：「此老耄自遠來朝，所期別有異見，乃為身名甚切，堪笑也！」時號「知白先生」，賜紫。斯乃狂妄人也。

　　擊碎舍利

　　天成中，有僧於西國取經回，得一佛牙，舍利十粒，行以呈上。進其牙，大如拳，褐潰皴裂。趙鳳言於執政曰：「曾聞佛牙錘鍛不壞，請試之。」隨斧而碎。時宮中已施數千，聞毀碎，方遂擯棄之云云。此僧號智明，幽州人，僕嘗識之。

　　崔協對揚

　　明宗問宰相馮道：「盧質近日吃酒否？」對曰：「質曾到臣居，亦飲數爵。臣勸不令過度。事亦如酒，過即患生。」崔協強言於坐曰：「臣聞『食醫心鏡酒』極好，不假藥餌，足以安心神。」左右見其膚淺，不覺哂之。

　　降龍大師

　　五臺山僧誠慧，其徒號為「降龍大師」。鎮州大水，壞其南城，誠慧曰：「彼無信心，吾使一小龍警之。」自言能役使毒龍故也。同光初到闕，權貴皆拜之，唯郭崇韜知其為人，終不設拜。京師旱，迎至洛下祈雨，數旬無徵應。或以焚燎為聞，懼而潛去。至寺慚恚而終。建塔號「法雨大師」，何其謬也！

　　魚目為舍利

　　澤州僧洪密請舍利塔，洪密以禪宗謎語鼓扇愚俗，自云身出舍利。曾至太原，豪民迎請，婦人羅拜。洪密既辭，婦人於其所坐之處，拾得百粒，人驗之，皆枯魚之目也。將辭，云山中要千數番?氈，半日，獲五百番。其惑人如此。

　　姚洪忠烈（夏魯奇附。）

　　閬州守禦指揮使姚洪，梁時經事董璋，璋將書□頻誘，洪以大義拒之。城陷被擒，璋責之，洪大罵璋曰：「老賊孤恩背主，吾於爾何恩而云相負？爾為李七郎奴，掃馬糞，得一臠殘炙，感恩無盡。今天子付以茅土，結黨反噬，爾本奴才，即無恥。吾忠義之士，不忍為也。」璋怒，令十人持刀割其膚，然鑊於前，自取啖食。洪至死大罵不已。明宗聞之泣下，置洪二子於近衛，給賜頗優。
　　於時夏魯奇守遂州，城破，自刎而死，並為忠烈也。

　　座主門生同入翰林

　　封舜卿，梁時知貢舉。後門生鄭致雍同受命入翰林為學士。致雍有俊才，舜卿才思拙澀，及試五題，不勝困弊，因托致雍秉筆。當時議者以為座主辱門生。同光初，致仕。

　　戲蕭希甫

　　蕭希甫，進士及第，有文才口辨，多機數。梁時不得意，棄母妻渡河，易姓名為「皇甫教書」。莊宗即位於魏州，徵希甫知制誥。莊宗平汴、洛，希甫奉詔，宣慰青、齊，方知其母死妻嫁，乃持服於魏州。時議者戲引李陵書云：「老母終堂，生妻去室。」後為諫議大夫，性褊忿，躁於進取，疏宰相豆盧革、韋說，至於貶死。又以毀訾宰臣，責授嵐州司馬。

　　明宗獎馮道

　　明宗謂侍臣曰：「馮道純儉，頃在德勝寨，所居一茅庵，與從人同器而食，臥則芻?一束，其心晏如。及以父憂退歸鄉里，自耕耘樵採，與農夫雜處，不以素貴介懷，真士大夫也！」

　　明宗戒秦王

　　明宗戒秦王從榮曰：「吾少鍾喪亂，馬上取功名，不暇留心經籍。在藩邸時，見判官論說經義，雖不深達其旨，大約令人開悟。今朝廷有正人端士，可親附之，庶幾有益。吾見先皇在藩時，愛自作歌詩。將家子文非素習，未能盡妙，諷於人口，恐被諸儒竊笑。吾老矣，不能勉強於此，唯書義尚欲耳裡頻聞。」時從榮方聚雜進士浮薄之子，以歌詩吟詠為事，上道此言規諷之。
　　或一日，秦王進詩，上說於俳優敬新磨，敬新磨贊美而曰：「勿訝秦王詩好，他阿爺平生愛作詩。」上大笑。

　　詼諧所累

　　宰相馮道，形神庸陋，一旦為丞相，士人多竊笑之。劉岳與任贊偶語，見道行而復顧，贊曰：「新相回顧，何也？」岳曰：「定是忘持《兔園冊》來。」道之鄉人在朝者聞之，告道。道因授岳秘書監、任贊授散騎常侍。北中村墅多以《兔園冊》教童蒙，以是譏之。然《兔園冊》乃徐庾文體，非鄙樸之談，但家藏一本，人多賤之也。

　　明宗不樂進馬（張虔釗附。）

　　涇原帥李金全，累歷藩鎮，所在掊斂。非時進馬，上問其為治如何，莫專以進馬為事。雖黽勉受之，聖旨不懌。
　　張虔釗多貪，鎮滄州日，因亢旱，民饑，發廩賑之。方上聞，帝甚嘉獎。它日秋成，倍斗徵斂。常言自覺言行相違，然每見財，不能自止。朝論鄙之。虔釗好與禪毳謎語，自云知道，心與口背，唯利是求，只以飯僧，更希福利。議者以渠於佛上希利，愚之甚也。後叛入蜀，取人產業，黷貨無厭，蜀民怨之。或說在蜀問一禪僧云：「如何是舍利？」對曰：「垂置僦居，即得舍利。」清河慚笑而已。

　　康澄章疏

　　大理少卿康澄，長興中上疏，其要云：「是知國家有不足懼者五，深可畏者六。」敕旨褒稱之。議者曰：「雖孫伏伽、岑文本章疏，而澄可與易地而處矣。」

　　明宗諷孟鵠

　　孟鵠自三司勾押官歷許州節度使。上曰：「鵠掌三司幾年，得至方鎮？」樞密使范延光奏對。上曰：「鵠實幹事人，以此至方鎮，爭不勉旃！」上心知其由徑忝冒，故以此諷也。

　　戮丁延徽

　　供奉官丁延徽，巧事權貴，人多擁護。監倉犯贓，合處極法。侍衛使張從賓方便救之。上曰：「食我厚祿，偷我倉儲，期於決死。蘇秦說吾不得，非但卿言。」竟處死。
見馬撫髀

　　上問范延光見管馬數。對曰：「見管馬軍三萬五千。」上撫髀歎曰：「朕從戎四十年，太祖在太原時，騎軍不過七千﹔先皇帝與汴軍校戰，自始至終，馬數才萬。今有鐵馬三萬五千，不能使九州混一，是吾養卒練士將帥之不至也。老者馬將奈何？」延光以馬數多，國力虛耗為言，上亦然之。

　　受賂曲法

　　鎮州士人劉方遇，家財數十萬。方遇妻田氏早卒，田之妹為尼，常出入方遇家，方遇使尼長髮為繼室。有田令遵者，方遇之妻弟也，善貨殖，方遇以所積財，令令遵興殖也。方遇有子年幼，二女皆嫁。方遇疾卒，子幼不能督家業，方遇妻及二女以家財素為令遵興殖，乃聚族合謀，請以令遵姓劉，為方遇繼嗣。即令鬻券人安美為親族請嗣。券書既定，乃遣令遵服斬衰居喪。而二女初立令遵時，先邀每月供財二萬，及後求取無厭。而石、李二女夫教二女詣本府論訴，云：「令遵冒姓，奪父家財。」令遵下獄，石、李二夫族與本府要吏親黨，上至府帥、判官、行軍司馬、隨使都押衙，各受方遇二女賂錢數千緡，而以令遵與姊及書券安美同情共盜，俱棄市。人知其冤。
　　府帥李從敏令妻來朝，懼事發，令內地彌縫。侍御史趙都嫉惡論奏，明宗驚怒，下鎮州，委副使符蒙按問，果得事實。自親吏高知柔及判官、行軍司馬及通貨僧人、婦人皆棄市。惟從敏初欲削官停任，中宮哀祈，竟罰一季俸。議者以受賂曲法殺人，而八議之所不及，失刑也。（安重海誅後，王貴妃用事，故也。）

　　因事納?

　　馮道對：「太子食，有邪蒿，師傅以其名邪，令去之。況人事乎？」上退，問群臣「邪蒿」之義，范延光對：「無名之役，不急之務，且宜罷之。」自安重誨伏誅，而宦者孟漢瓊連宮掖之勢，居中用事，人皆憚之。因宰臣奏對，延光等深言「邪蒿」、「春冰」、「虎尾」之戒，欲驚悟上意也。上聖體乖和，馮道對寢膳之間，動思調衛。因指御前果實曰：「如食桃不康，翌日見李而思戒可也。」初，上因御李，暴得風虛之疾，馮道不敢斥言，因奏事諷悟上意。

　　秦王輕佻

　　秦王從榮之為元帥，輕佻淺露，狎近浮薄。列坐將帥，而與判官論詩﹔未躋大位，而許人禍福。由是中外忌憚，竟及誅敗。上聞從榮伏誅，悲駭幾落御榻，氣絕復甦者再。由是不豫轉增，以至晏駕。自云：「我今日自作劉窟頭也。」

　　沈徽曲江吟（溫附。）

　　吳興沈徽，乃溫庭筠諸甥也，嘗言其舅善鼓琴吹笛，亦云有弦即彈，有孔即吹，不獨柯亭、爨桐也。制《曲江吟》十調，善雜畫，每理髮則思來，輒罷櫛而綴文也。有溫者，乃飛卿之孫，憲之子。仕蜀，官至常侍。無它能，唯以隱僻繪事為克紹也。中間出官，旋游臨邛，欲以此獻於州牧，為謁者拒之。然溫氏之先貌陋，時號「鍾馗」。之子郢，魁形，克肖其祖，亦以奸穢而流之。

　　姜志認父

　　姜志，許昌人，自小亂離，失其父母，爾後仕蜀，至武信軍節度使。先是，廄中圉人姜春者，事之多年，頻罹鞭撲。一旦，告老於國夫人，請免馬廄之役，而丐食於道路。夫人愍之，詰其鄉貫姻親，兼云：「有一子，隨軍入川，莫知存亡。」其小字、身上記驗，一一述之。果志之父也。洎父子相認，悲號殞絕。志乃授父杖，俾笞其背，以償昔日所誤之事。舉國嗟歎之。此事川蜀皆知。

　　王氏子知前生

　　唐四方館主王鄑尚書，自西京亂離，挈家入蜀，沿嘉陵江下至利州百堂寺前。其弟年七歲，忽云：「我曾有經一卷，藏在此寺石龕內。」因令家人相隨訪獲之，木梳亦存。寺僧曰：「此我童子也。」較其所夭之年與王氏之子所生之歲，果驗也。其前生父母尚存。及長，仕蜀，官至令錄數任，即王鄂。（近聞歿於雅斜，往往靈語說事如平生。又言我為陰官云云，即記前生不誣也。）

　　舒溥三斥三遇

　　舒溥者，萬州人，?解書記，事前恩州刺史李希玄，往廣州謁嗣薛王，歸裝甚豐。於時，蜀兵部毛文晏侍郎、宣徽宋光葆開府、前陵州王洪使君，皆未宦達，舒子竊資而奉之。爾後三人繼登顯秩，而恃此階緣，多行無禮於恩牧，因笞而遣之。始依陵州王洪，奏授井研令，尋為王公所鄙。次依宋開府，亦以不恭見棄，轉薦於嘉牧顧珣。珣承奉貴近，誤奏為團練判官，賜緋，轉員外郎。未久失意，復疏之，俾其入貢，仍假一表，希除畿邑，實要斥遠之。邸吏知意，表竟不行。淹留經年，乃詣堂陳狀，只望本分入貢之恩澤。朝廷以其北面因依，莫測本末，優與擬議，轉檢校工部郎中。所謂三斥三遇也。愚嘗覽吳武陵為李吉甫相所誤致及第，因類而附之。

　　杜何博士（高諷附。）

　　杜何博士，相國駙馬悰之子，仕蜀至五轉，無它才俊，止以貴公子享俸祿而已。恥其官卑，詣執政陳啟，自述門閥，其末云：「昔年入貢，仕在花樹韋吏部先德之前﹔（即韋莊相也。）今日通班，在新津馮長官小男之後。（即少常銳也。）」執政愍而慰之。
　　有高諷者，自云太尉諸孫，羈旅三川而多忤物。每歎求官不遂，遍告人曰：「何不還我羅城來？」蓋以掌武所築，蜀人安之。其疏闊皆如此也。

　　韋巽尪鈍（周仁矩附。）

　　韋巽，太尉昭度之子也，尪懦蒙鈍，率由婢嫗。仕蜀，先主以其事舊，優容之，以至卿監。或為同列所譏云：「三公門前出死狗。」巽曰：「死狗門前出三公。」又能酬酢也。
　　周仁矩者，即蜀相庠之子，為駙馬都尉，有才藻而庸劣。國亡後，與貧丐者為伍，俾一人先道爵里於市肆酒坊之間，人有哀者，日獲三二百錢，與其徒飲啖而已。成都人皆嗟歎之。

　　中令忍欲（王彥章附。）

　　唐鳳翔李曮令公，收蜀，充饋運使，於蜀城東門外下營。魏王與郭侍中入居蜀宮，玉帛子女，它人無復見矣。中令寂寞無以遣，適潁川陳昭符仕蜀，累剖竹符，早在岐山，微有階緣，而得候謁，因求一美人以獻之。有蕭夫人者，乃蜀先主之寵愛也，曾賜與鳳翔歸降指揮使王胡（忘其名。），賜名丞弇。王胡乃岐王賜姓，連「彥」字，卒後，蕭氏寡而無子，其容態明悟，國人具聞。陳致媒氏，誘之而獻。抱衾之夕，中令於窗隙中窺之，歎其妍妙，乃詰所來。左右方以王胡為對。中令止之曰：「王胡背恩投蜀，誠不可容。然其向來吾之子姪矣，此事不可。」遽令約回。時有知者，皆重中令少年而忍欲復禮，誠貴達人難事。潁川每為愚話之。
　　周彥章本姓王，以軍功為金吾衛使。後主采選宮妓，王有女甚美，因命內人欲選入宮。王乃按劍曰：「某是先皇令與周氏作義男，本姓王，為眾所聞也。豈有王氏女而事王氏乎？」因召左右小軍將無婦者，以女衣襟結之，便為夫妻。爾後國變，王乃領兵於大安樓前，脅後主誅君側韓昭等，即其事也。

　　何見鬼

　　王蜀時，閬州人何奎，不知何術而言事甚效，既非卜相，人號「何見鬼」。蜀之近貴咸神之。鬻銀之肆有患白癩者，傳於兩世矣，何見之，謂曰：「爾所苦，我知之矣。我為嫁娉，少環釧釵篦之屬，爾能致之乎？即所苦立愈矣。」白癩者欣然許之。因謂曰：「爾家必有它人舊功德或供養之具存焉。亡者之魂無依，故遣為此祟。但去之，必瘳也。」患者歸視功德堂內本無它物，忖思久之。老母曰：「佛前紗窗，乃重圍時它人之物，曾取而置之，得非此乎？」遽令撤去，仍修齋懺，其疾遂痊。竟受其釧之贈。
　　何生未遇，不汲汲於官宦。末年祈於大官，自布衣除興元少尹，金紫，兼妻邑號，子亦賜緋。不之任，便歸閬州而卒，預知死期也。雖術數通神，而名器逾分，識者知後主之政，悉此類也。

　　孫卵齋

　　嘉州夾江縣人孫雄，人號「孫卵齋」，其言事亦何奎之流。偽蜀主歸命時，內官宋愈昭將軍數員，舊與孫相善，亦神其術，將赴洛都，咸問其將來升沉。孫俯首曰：「諸官記之，此去無災無福，但行及野狐泉已來稅駕處曰：『孫雄非聖人耶？此際新舊使頭皆不見矣。』」諸官皆疑之。爾後量其行邁，合在咸京左右，後主罹偽詔之禍，莊宗遇鄴都之變，所謂新舊使頭皆不得見之驗也。愚同席備見說，故記之。

　　馮見鬼

　　遂寧有馮見鬼（忘其名。），似有所睹，知人吉凶。潁川陳絢為武信軍留後，而劉令公知俊交替，摭其舊事，疊有奏論。馮生謂潁川曰：「府主雖號元戎，前無旌節所引，殆不久乎？幸勿憂也。」未逾歲而彭城伏誅。
　　有官人林泳者，本閩人也，嘗謂僚友曰：「安有生人而終日見鬼乎？無聽其妖。」馮聞之甚不平。或一日，對眾謂之曰：「閣下為官，多不克終，蓋曾殺一女人為祟，以公祿壽未盡，莫致其便。我能言其姓名，公信之乎？」於是慚懼，言誠於馮生，許為解其冤也。它皆類此。

　　休公真率

　　沙門貫休，鍾離人也，風騷之外，精於筆札，舉止真率，誠高人也。然不曉時事，往往詆訐朝賢，它亦不知己之是耶非耶。荊州成中令問其筆法非耶，休公曰：「此事須登壇而授，非草草而言。」成令銜之，乃遽於黔中因病以《鶴詩》寄意曰：「見說氣清邪不入，不知爾病自何來。」以詩見意也。
　　馮涓大夫有大名於人間，淪落於蜀，自比杜工部，意謂它人無出其右。休公初至蜀，先謁韋書記莊，而長樂公後至，遂與相見，欣然撫掌曰：「我與你阿叔有分。」長樂怒而拂袖。它日謁之，竟不逢迎，乃曰：「此阿師似我禮拜也。」自是頻投刺字，終為閽者所拒。休公謂韋公曰：「我得得為渠入蜀，何意見怪？」（道門杜先生，亦以此疏之。）
　　國清寺律僧嘗許具蒿脯，未得間。姜侍中宅有齋，律僧先在焉，休公次至，未揖主人大貌，乃拍手謂律僧曰：「乃蒿餅子何在？」其它皆此類。通衢徒步，行嚼果子，未嘗跨馬。時人甚重之，異乎廣宣、棲白之流也。








*** END OF THE PROJECT GUTENBERG EBOOK 北夢瑣言 ***


    

