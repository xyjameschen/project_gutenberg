*** START OF THE PROJECT GUTENBERG EBOOK 顔氏家訓 ***




Produced by Yu-Fen Luo




卷第一　序致　教子　兄弟　後娶　治家


序致第一

　　夫聖賢之書，教人誠孝，慎言檢跡，立身揚名，亦已備矣。魏、晉已來，所
著諸子，理重事複，遞相模效，猶屋下架屋，床上施床耳。吾今所以複為此者，
非敢軌物範世也，業以整齊門內，提撕子孫。夫同言而信，信其所親；同命而行，
行其所服。禁童子之暴謔，則師友之誡，不如傅婢之指揮；止凡人之鬥鬩，則堯、
舜之道，不如寡妻之誨諭。吾望此書為汝曹之所信，猶賢于傅婢寡妻耳。
　　吾家風教，素為整密。昔在齠齔，便蒙誘誨；每從兩兄，曉夕溫凊。規行矩
步，安辭定色，鏘鏘翼翼，若朝嚴君焉。賜以優言，問所好尚，勵短引長，莫不
懇篤。年始九歲，便丁荼蓼，家塗離散，百口索然。慈兄鞠養，苦辛備至；有仁
無威，導示不切。雖讀禮傳，微愛屬文，頗為凡人之所陶染，肆欲輕言，不修邊
幅。年十八九，少知砥礪，習若自然，卒難洗蕩。二十已後，大過稀焉；每常心
共口敵，性與情競，夜覺曉非，今悔昨失，自憐無教，以至於斯。追思平昔之指，
銘肌鏤骨，非徒古書之誡，經目過耳也。故留此二十篇，以為汝曹後車耳。


教子第二

　　上智不教而成，下愚雖教無益，中庸之人，不教不知也。古者，聖王有胎教
之法：懷子三月，出居別宮，目不邪視，耳不妄聽，音聲滋味，以禮節之。書之
玉版，藏諸金匱。子生咳提，師保固明孝仁禮義，導習之矣。凡庶縱不能爾，當
及嬰稚，識人顏色，知人喜怒，便加教誨，使為則為，使止則止。比及數歲，可
省笞罰。父母威嚴而有慈，則子女畏慎而生孝矣。吾見世間，無教而有愛，每不
能然；飲食運為，恣其所欲，宜誡翻獎，應訶反笑，至有識知，謂法當爾。驕慢
已習，方複製之，捶撻至死而無威，忿怒日隆而增怨，逮于成長，終為敗德。孔
子雲：“少成若天性，習慣如自然”是也。俗諺曰：“教婦初來，教兒嬰孩。”
誠哉斯語！
　　凡人不能教子女者，亦非欲陷其罪惡；但重於訶怒。傷其顏色，不忍楚撻慘
其肌膚耳。當以疾病為諭，安得不用湯藥針艾救之哉？又宜思勤督訓者，可願苛
虐於骨肉乎？誠不得已也。
　　王大司馬母魏夫人，性甚嚴正；王在湓城時，為三千人將，年踰四十，少不
如意，猶捶撻之，故能成其勳業。梁元帝時，有一學士，聰敏有才，為父所寵，
失於教義：一言之是，遍于行路，終年譽之；一行之非，揜藏文飾，冀其自改。
年登婚宦，暴慢日滋，竟以言語不擇，為周逖抽腸釁鼓雲。
　　父子之嚴，不可以狎；骨肉之愛，不可以簡。簡則慈孝不接，狎則怠慢生焉。
由命士以上，父子異宮，此不狎之道也；抑搔癢痛，懸衾篋枕，此不簡之教也。
或問曰：“陳亢喜聞君子之遠其子，何謂也？”對曰：“有是也。蓋君子之不親
教其子也，詩有諷刺之辭，禮有嫌疑之誡，書有悖亂之事，春秋有邪僻之譏，易
有備物之象：皆非父子之可通言，故不親授耳。”
　　齊武成帝子琅邪王，太子母弟也，生而聰慧，帝及後並篤愛之，衣服飲食，
與東宮相准。帝每面稱之曰：“此黠兒也，當有所成。”及太子即位，王居別宮，
禮數優僭，不與諸王等；太后猶謂不足，常以為言。年十許歲，驕恣無節，器服
玩好，必擬乘輿；常朝南殿，見典禦進新冰，鉤盾獻早李，還索不得，遂大怒，
詬曰：“至尊已有，我何意無？”不知分齊，率皆如此。識者多有叔段、州籲之
譏。後嫌宰相，遂矯詔斬之，又懼有救，乃勒麾下軍士，防守殿門；既無反心，
受勞而罷，後竟坐此幽薨。
　　人之愛子，罕亦能均；自古及今，此弊多矣。賢俊者自可賞愛，頑魯者亦當
矜憐，有偏寵者，雖欲以厚之，更所以禍之。共叔之死，母實為之。趙王之戮，
父實使之。劉表之傾宗覆族，袁紹之地裂兵亡，可為靈龜明鑒也。
　　齊朝有一士大夫，嘗謂吾曰：“我有一兒，年已十七，頗曉書疏，教其鮮卑
語及彈琵琶，稍欲通解，以此伏事公卿，無不寵愛，亦要事也。”吾時俛而不答。
異哉，此人之教子也！若由此業，自致卿相，亦不願汝曹為之。


兄弟第三

　　夫有人民而後有夫婦，有夫婦而後有父子，有父子而後有兄弟：一家之親，
此三而已矣。自茲以往，至於九族，皆本於三親焉，故於人倫為重者也，不可不
篤。兄弟者，分形連氣之人也，方其幼也，父母左提右挈，前襟後裾，食則同案，
衣則傳服，學則連業，游則共方，雖有悖亂之人，不能不相愛也。及其壯也，各
妻其妻，各子其子，雖有篤厚之人，不能不少衰也。娣姒之比兄弟，則疏薄矣；
今使疏薄之人，而節量親厚之恩，猶方底而圓蓋，必不合矣。惟友悌深至，不為
旁人之所移者，免夫！
　　二親既歿，兄弟相顧，當如形之與影，聲之與響；愛先人之遺體，惜己身之
分氣，非兄弟何念哉？兄弟之際，異於他人，望深則易怨，地親則易弭。譬猶居
室，一穴則塞之，一隙則塗之，則無頹毀之慮；如雀鼠之不恤，風雨之不防，壁
陷楹淪，無可救矣。僕妾之為雀鼠，妻子之為風雨，甚哉！
　　兄弟不睦，則子侄不愛；子侄不愛，則群從疏薄；群從疏薄，則僮僕為讎敵
矣。如此，則行路皆踖其面而蹈其心，誰救之哉？人或交天下之士，皆有歡愛，
而失敬于兄者，何其能多而不能少也！人或將數萬之師，得其死力，而失恩于弟
者，何其能疏而不能親也！
　　娣姒者，多爭之地也，使骨肉居之，亦不若各歸四海，感霜露而相思，佇日
月之相望也。況以行路之人，處多爭之地，能無閒者，鮮矣。所以然者，以其當
公務而執私情，處重責而懷薄義也；若能恕己而行，換子而撫，則此患不生矣。
　　人之事兄，不可同于事父，何怨愛弟不及愛子乎？是反照而不明也。沛國劉
璡，嘗與兄瓛連棟隔壁，瓛呼之數聲不應，良久方答；瓛怪問之，乃曰：“向來
未著衣帽故也。”以此事兄，可以免矣。
　　江陵王玄紹，弟孝英、子敏，兄弟三人，特相友愛，所得甘旨新異，非共聚
食，必不先嘗，孜孜色貌，相見如不足者。及西台陷沒，玄紹以形體魁梧，為兵
所圍；二弟爭共抱持，各求代死，終不得解，遂並命爾。


後娶第四

　　吉甫，賢父也，伯奇，孝子也，以賢父禦孝子，合得終於天性，而後妻閒之，
伯奇遂放。曾參婦死，謂其子曰：“吾不及吉甫，汝不及伯奇。”王駿喪妻，亦
謂人曰：“我不及曾參，子不如華、元。”並終身不娶，此等足以為誡。其後，
假繼慘虐孤遺，離閒骨肉，傷心斷腸者，何可勝數。慎之哉！慎之哉！
　　江左不諱庶孽，喪室之後，多以妾媵終家事；疥癬蚊虻，或未能免，限以大
分，故稀鬥鬩之恥。河北鄙於側出，不預人流，是以必須重娶，至於三四，母年
有少於子者。後母之弟，與前婦之兄，衣服飲食，爰及婚宦，至於士庶貴賤之隔，
俗以為常。身沒之後，辭訟盈公門，謗辱彰道路，子誣母為妾，弟黜兄為傭，播
揚先人之辭跡，暴露祖考之長短，以求直己者，往往而有。悲夫！自古奸臣佞妾，
以一言陷人者眾矣！況夫婦之義，曉夕移之，婢僕求容，助相說引，積年累月，
安有孝子乎？此不可不畏。
　　凡庸之性，後夫多寵前夫之孤，後妻必虐前妻之子；非唯婦人懷嫉妒之情，
丈夫有沈惑之僻，亦事勢使之然也。前夫之孤，不敢與我子爭家，提攜鞠養，積
習生愛，故寵之；前妻之子，每居己生之上，宦學婚嫁，莫不為防焉，故虐之。
異姓寵則父母被怨，繼親虐則兄弟為讎，家有此者，皆門戶之禍也。
　　思魯等從舅殷外臣，博達之士也。有子基、諶，皆已成立，而再娶王氏。基
每拜見後母，感慕嗚咽，不能自持，家人莫忍仰視。王亦淒愴，不知所容，旬月
求退，便以禮遣，此亦悔事也。
　　後漢書曰：“安帝時，汝南薛包孟嘗，好學篤行，喪母，以至孝聞。及父娶
後妻而憎包，分出之。包日夜號泣，不能去，至被毆杖。不得已，廬於舍外，旦
入而灑埽。父怒，又逐之，乃廬於堛龤A昏晨不廢。積歲余，父母慚而還之。後
行六年服，喪過乎哀。既而弟子求分財異居，包不能止，乃中分其財：奴婢引其
老者，曰：‘與我共事久，若不能使也。’田廬取其荒頓者，曰：‘吾少時所理，
意所戀也。’器物取其朽敗者，曰：‘我素所服食，身口所安也。’弟子數破其
產，還複賑給。建光中，公車特徵，至拜侍中。包性恬虛，稱疾不起，以死自乞。
有詔賜告歸也。


治家第五

　　夫風化者，自上而行於下者也，自先而施於後者也。是以父不慈則子不孝，
兄不友則弟不恭，夫不義則婦不順矣。父慈而子逆，兄友而弟傲，夫義而婦陵，
則天之凶民，乃刑戮之所攝，非訓導之所移也。
　　笞怒廢於家，則豎子之過立見；刑罰不中，則民無所措手足。治家之寬猛，
亦猶國焉。
　　孔子曰：“奢則不孫，儉則固；與其不孫也，寧固。”又雲：“如有周公之
才之美，使驕且吝，其餘不足觀也已。”然則可儉而不可吝已。儉者，省約為禮
之謂也；吝者，窮急不恤之謂也。今有施則奢，儉則吝；如能施而不奢，儉而不
吝，可矣。
　　生民之本，要當稼穡而食，桑麻以衣。蔬果之畜，園場之所產；雞豚之善，
塒圈之所生。爰及棟宇器械，樵蘇脂燭，莫非種殖之物也。至能守其業者，閉門
而為生之具以足，但家無鹽井耳。今北土風俗，率能躬儉節用，以贍衣食；江南
奢侈，多不逮焉。
　　梁孝元世，有中書舍人，治家失度，而過嚴刻，妻妾遂共貨刺客，伺醉而殺
之。
　　世間名士，但務寬仁；至於飲食饟饋，僮僕減損，施惠然諾，妻子節量，狎
侮賓客，侵耗鄉黨：此亦為家之巨蠹矣。
　　齊吏部侍郎房文烈，未嘗嗔怒，經霖雨絕糧，遣婢糴米，因爾逃竄，三四許
日，方複擒之。房徐曰：“舉家無食，汝何處來？”竟無捶撻。嘗寄人宅，奴婢
徹屋為薪略盡，聞之顰蹙，卒無一言。
　　裴子野有疏親故屬饑寒不能自濟者，皆收養之；家素清貧，時逢水旱，二石
米為薄粥，僅得遍焉，躬自同之，常無厭色。鄴下有一領軍，貪積已甚，家童八
百，誓滿一千；朝夕每人肴膳，以十五錢為率，遇有客旅，更無以兼。後坐事伏
法，籍其家產，麻鞋一屋，弊衣數庫，其餘財寶，不可勝言。南陽有人，為生奧
博，性殊儉吝，冬至後女婿謁之，乃設一銅甌酒，數臠獐肉；婿恨其單率，一舉
盡之。主人愕然，俛仰命益，如此者再；退而責其女曰：“某郎好酒，故汝常貧。”
及其死後，諸子爭財，兄遂殺弟。
　　婦主中饋，惟事酒食衣服之禮耳，國不可使預政，家不可使幹蠱；如有聰明
才智，識達古今，正當輔佐君子，助其不足，必無牝雞晨鳴，以致禍也。
　　江東婦女，略無交遊，其婚姻之家，或十數年間，未相識者，惟以信命贈遺，
致殷勤焉。鄴下風俗，專以婦持門戶，爭訟曲直，造請逢迎，車乘填街衢，綺羅
盈府寺，代子求官，為夫訴屈。此乃琚B代之遺風乎？南間貧素，皆事外飾，車
乘衣服，必貴整齊；家人妻子，不免饑寒。河北人事，多由內政，綺羅金翠，不
可廢闕，羸馬悴奴，僅充而已；倡和之禮，或爾汝之。
　　河北婦人，織紝組紃之事，黼黻錦繡羅綺之工，大優於江東也。
　　太公曰：“養女太多，一費也。”陳蕃曰：“盜不過五女之門。”女之為累，
亦以深矣。然天生蒸民，先人傳體，其如之何？世人多不舉女，賊行骨肉，豈當
如此，而望福於天乎？吾有疏親，家饒妓媵，誕育將及，便遣閽豎守之。體有不
安，窺窗倚戶，若生女者，輒持將去；母隨號泣，使人不忍聞也。
　　婦人之性，率寵子婿而虐兒婦。寵婿，則兄弟之怨生焉；虐婦，則姊妹之讒
行焉。然則女之行留，皆得罪於其家者，母實為之。至有諺雲：“落索阿姑餐。”
此其相報也。家之常弊，可不誡哉！
　　婚姻素對，靖侯成規。近世嫁娶，遂有賣女納財，買婦輸絹，比量父祖，計
較錙銖，責多還少，市井無異。或猥婿在門，或傲婦擅室，貪榮求利，反招羞恥，
可不慎歟！
　　借人典籍，皆須愛護，先有缺壞，就為補治，此亦士大夫百行之一也。濟陽
江祿，讀書未竟，雖有急速，必待卷束整齊，然後得起，故無損敗，人不厭其求
假焉。或有狼籍幾案，分散部帙，多為童幼婢妾之所點汙，風雨蟲鼠之所毀傷，
實為累德。吾每讀聖人之書，未嘗不肅敬對之；其故紙有五經詞義，及賢達姓名，
不敢穢用也。
　　吾家巫覡禱請，絕於言議；符書章醮亦無祈焉，並汝曹所見也。勿為妖妄之
費。



卷第二　風操　慕賢


風操第六
　　
    吾觀禮經，聖人之教：箕帚匕箸，咳唾唯諾，執燭沃盥，皆有節文，亦為至
矣。但既殘缺，非複全書；其有所不載，及世事變改者，學達君子，自為節度，
相承行之，故世號士大夫風操。而家門頗有不同，所見互稱長短；然其阡陌，亦
自可知。昔在江南，目能視而見之，耳能聽而聞之；蓬生麻中，不勞翰墨。汝曹
生於戎馬之閒，視聽之所不曉，故聊記錄，以傳示子孫。
　　禮曰：“見似目瞿，聞名心瞿。”有所感觸，惻愴心眼；若在從容平常之地，
幸須申其情耳。必不可避，亦當忍之；猶如伯叔兄弟，酷類先人，可得終身腸斷，
與之絕耶？又：“臨文不諱，廟中不諱，君所無私諱。”益知聞名，須有消息，
不必期於顛沛而走也。梁世謝舉，甚有聲譽，聞諱必哭，為世所譏。又有臧逢世，
臧嚴之子也，篤學修行，不墜門風；孝元經牧江州，遣往建昌督事，郡縣民庶，
競修箋書，朝夕輻輳，幾案盈積，書有稱“嚴寒”者，必對之流涕，不省取記，
多廢公事，物情怨駭，竟以不辦而還。此並過事也。
　　近在揚都，有一士人諱審，而與沈氏交結周厚，沈與其書，名而不姓，此非
人情也。
　　凡避諱者，皆須得其同訓以代換之：桓公名白，博有五皓之稱；厲王名長，
琴有修短之目。不聞謂布帛為布皓，呼腎腸為腎修也。梁武小名阿練，子孫皆呼
練為絹；乃謂銷煉物為銷絹物，恐乖其義。或有諱雲者，呼紛紜為紛煙；有諱桐
者，呼梧桐樹為白鐵樹，便似戲笑耳。
　　周公名子曰禽，孔子名兒曰鯉，止在其身，自可無禁。至若衛侯、魏公子、
楚太子，皆名蟣虱；長卿名犬子，王修名狗子，上有連及，理未為通，古之所行，
今之所笑也。北土多有名兒為驢駒、豚子者，使其自稱及兄弟所名，亦何忍哉？
前漢有尹翁歸，後漢有鄭翁歸，梁家亦有孔翁歸，又有顧翁寵；晉代有許思妣、
孟少孤：如此名字，幸當避之。
　　今人避諱，更急於古。凡名子者，當為孫地。吾親識中有諱襄、諱友、諱同、
諱清、諱和、諱禹，交疏造次，一座百犯，聞者辛苦，無憀賴焉。
　　昔司馬長卿慕藺相如，故名相如，顧元歎慕蔡邕，故名雍，而後漢有朱倀字
孫卿，許暹字顏回，梁世有庾晏嬰、祖孫登，連古人姓為名字，亦鄙事也。
　　昔劉文饒不忍罵奴為畜產，今世愚人遂以相戲，或有指名為豚犢者：有識傍
觀，猶欲掩耳，況當之者乎？
　　近在議曹，共平章百官秩祿，有一顯貴，當世名臣，意嫌所議過厚。齊朝有
一兩士族文學之人，謂此貴曰：“今日天下大同，須為百代典式，豈得尚作關中
舊意？明公定是陶朱公大兒耳！”彼此歡笑，不以為嫌。
　　昔侯霸之子孫，稱其祖父曰家公；陳思王稱其父為家父，母為家母；潘尼稱
其祖曰家祖：古人之所行，今人之所笑也。今南北風俗，言其祖及二親，無雲家
者；田媯T人，方有此言耳。凡與人言，言己世父，以次第稱之，不雲家者，以
尊于父，不敢家也。凡言姑姊妹女子子：已嫁，則以夫氏稱之；在室，則以次第
稱之。言禮成他族，不得雲家也。子孫不得稱家者，輕略之也。蔡邕書集，呼其
姑姊為家姑家姊；班固書集，亦雲家孫：今並不行也。
　　凡與人言，稱彼祖父母、世父母、父母及長姑，皆加尊字，自叔父母已下，
則加賢字，尊卑之差也。王羲之書，稱彼之母與自稱己母同，不雲尊字，今所非
也。
　　南人冬至歲首，不詣喪家；若不修書，則過節束帶以申慰。北人至歲之日，
重行吊禮；禮無明文，則吾不取。南人賓至不迎，相見捧手而不揖，送客下席而
已；北人迎送並至門，相見則揖，皆古之道也，吾善其迎揖。
　　昔者，王侯自稱孤、寡、不穀，自茲以降，雖孔子聖師，與門人言皆稱名也。
後雖有臣僕之稱，行者蓋亦寡焉。江南輕重，各有謂號，具諸書儀；北人多稱名
者，乃古之遺風，吾善其稱名焉。
　　言及先人，理當感慕，古者之所易，今人之所難。江南人事不獲已，須言閥
閱，必以文翰，罕有面論者。北人無何便爾話說，及相訪問。如此之事，不可加
於人也。人加諸己，則當避之。名位未高，如為勳貴所逼，隱忍方便，速報取了；
勿使煩重，感辱祖父。若沒，言須及者，則斂容肅坐，稱大門中，世父、叔父則
稱從兄弟門中，兄弟則稱亡者子某門中，各以其尊卑輕重為容色之節，皆變于常。
若與君言，雖變於色，猶雲亡祖亡伯亡叔也。吾見名士，亦有呼其亡兄弟為兄子
弟子門中者，亦未為安貼也。北土風俗，都不行此。太山羊侃，梁初入南；吾近
至鄴，其兄子肅訪侃委曲，吾答之雲：“卿從門中在梁，如此如此。”肅曰：“是
我親第七亡叔，非從也。”祖孝征在坐，先知江南風俗，乃謂之雲：“賢從弟門
中，何故不解？”
　　古人皆呼伯父叔父，而今世多單呼伯叔。從父兄弟姊妹已孤，而對其前，呼
其母為伯叔母，此不可避者也。兄弟之子已孤，與他人言，對孤者前，呼為兄子
弟子，頗為不忍；北土人多呼為侄。案：爾雅、喪服經、左傳，侄雖名通男女，
並是對姑之稱。晉世已來，始呼叔侄；今呼為侄，于理為勝也。
　　別易會難，古人所重；江南餞送，下泣言離。有王子侯，梁武帝弟，出為東
郡，與武帝別，帝曰：“我年已老，與汝分張，甚以惻愴。”數行淚下。侯遂密
雲，赧然而出。坐此被責，飄颻舟渚，一百許日，卒不得去。北間風俗，不屑此
事，歧路言離，歡笑分首。然人性自有少涕淚者，腸雖欲絕，目猶爛然；如此之
人，不可強責。
　　凡親屬名稱，皆須粉墨，不可濫也。無風教者，其父已孤，呼外祖父母與祖
父母同，使人為其不喜聞也。雖質於面，皆當加外以別之；父母之世叔父，皆當
加其次第以別之；父母之世叔母，皆當加其姓以別之；父母之群從世叔父母及從
祖父母，皆當加其爵位若姓以別之。河北士人，皆呼外祖父母為家公家母；江南
田媔‘蝔奶均C以家代外，非吾所識。
　　凡宗親世數，有從父，有從祖，有族祖。江南風俗，自茲已往，高秩者，通
呼為尊，同昭穆者，雖百世猶稱兄弟；若對他人稱之，皆雲族人。河北士人，雖
三二十世，猶呼為從伯從叔。梁武帝嘗問一中土人曰：“卿北人，何故不知有
族？”答雲：“骨肉易疏，不忍言族耳。”當時雖為敏對，於禮未通。
　　吾嘗問周弘讓曰：“父母中外姊妹，何以稱之？”周曰：“亦呼為丈人。”
自古未見丈人之稱施於婦人也。吾親表所行，若父屬者，為某姓姑；母屬者，為
某姓姨。中外丈人之婦，猥俗呼為丈母，士大夫謂之王母、謝母雲。而陸機集有
與長沙顧母書，乃其從叔母也，今所不行。
　　齊朝士子，皆呼祖僕射為祖公，全不嫌有所涉也，乃有對面以相戲者。
　　古者，名以正體，字以表德，名終則諱之，字乃可以為孫氏。孔子弟子記事
者，皆稱仲尼；呂後微時，嘗字高祖為季；至漢爰種，字其叔父曰絲；王丹與侯
霸子語，字霸為君房；江南至今不諱字也。河北士人全不辨之，名亦呼為字，字
固呼為字。尚書王元景兄弟，皆號名人，其父名雲，字羅漢，一皆諱之，其餘不
足怪也。
　　禮閒傳雲：“斬縗之哭，若往而不反；齊縗之哭，若往而反；大功之哭，三
曲而偯；小功緦麻，哀容可也，此哀之發於聲音也。”孝經雲：“哭不偯。”皆
論哭有輕重質文之聲也。禮以哭有言者為號；然則哭亦有辭也。江南喪哭，時有
哀訴之言耳；山東重喪，則唯呼蒼天，期功以下，則唯呼痛深，便是號而不哭。
　　江南凡遭重喪，若相知者，同在城邑，三日不吊則絕之；除喪，雖相遇則避
之，怨其不己憫也。有故及道遙者，致書可也；無書亦如之。北俗則不爾。江南
凡吊者，主人之外，不識者不執手；識輕服而不識主人，則不於會所而吊，他日
修名詣其家。
　　陰陽說雲：“辰為水墓，又為土墓，故不得哭。”王充論衡雲：“辰日不哭，
哭則重喪。”今無教者，辰日有喪，不問輕重，舉家清謐，不敢發聲，以辭吊客。
道書又曰：“晦歌朔哭，皆當有罪，天奪其算。”喪家朔望，哀感彌深，寧當惜
壽，又不哭也？亦不諭。
　　偏傍之書，死有歸殺。子孫逃竄，莫肯在家；畫瓦書符，作諸厭勝；喪出之
日，門前然火，戶外列灰，祓送家鬼，章斷注連：凡如此比，不近有情，乃儒雅
之罪人，彈議所當加也。
　　己孤，而履歲及長至之節，無父，拜母、祖父母、世叔父母、姑、兄、姊，
則皆泣；無母，拜父、外祖父母、舅、姨、兄、姊，亦如之：此人情也。
　　江左朝臣，子孫初釋服，朝見二宮，皆當泣涕；二宮為之改容。頗有膚色充
澤，無哀感者，梁武薄其為人，多被抑退。裴政出服，問訊武帝，貶瘦枯槁，涕
泗滂沱，武帝目送之曰：“裴之禮不死也。”
　　二親既沒，所居齋寢，子與婦弗忍入焉。北朝頓丘李構，母劉氏，夫人亡後，
所住之堂，終身鎖閉，弗忍開入也。夫人，宋廣州刺史纂之孫女，故構猶染江南
風教。其父獎，為揚州刺史，鎮壽春，遇害。構嘗與王松年、祖孝征數人同集談
燕。孝征善畫，遇有紙筆，圖寫為人。頃之，因割鹿尾，戲截畫人以示構，而無
他意。構愴然動色，便起就馬而去。舉坐驚駭，莫測其情。祖君尋悟，方深反側，
當時罕有能感此者。吳郡陸襄，父閒被刑，襄終身布衣蔬飯，雖薑菜有切割，皆
不忍食；居家惟以掐摘供廚。江甯姚子篤，母以燒死，終身不忍噉炙。豫章熊康
父以醉而為奴所殺，終身不復嘗酒。然禮緣人情，恩由義斷，親以噎死，亦當不
可絕食也。
　　禮經：父之遺書，母之杯圈，感其手口之澤，不忍讀用。政為常所講習，讎
校繕寫，及偏加服用，有跡可思者耳。若尋常墳典，為生什物，安可悉廢之乎？
既不讀用，無容散逸，惟當緘保，以留後世耳。
　　思魯等第四舅母，親吳郡張建女也，有第五妹，三歲喪母。靈床上屏風，平
生舊物，屋漏沾濕，出曝曬之，女子一見，伏床流涕。家人怪其不起，乃往抱持；
薦席淹漬，精神傷怛，不能飲食。將以問醫，醫診脈雲：“腸斷矣！”因爾便吐
血，數日而亡。中外憐之，莫不悲歎。
　　禮雲：“忌日不樂。”正以感慕罔極，惻愴無聊，故不接外賓，不理眾務耳。
必能悲慘自居，何限於深藏也？世人或端坐奧室，不妨言笑，盛營甘美，厚供齋
食；迫有急卒，密戚至交，盡無相見之理：蓋不知禮意乎！
　　魏世王修母以社日亡；來歲社日，修感念哀甚，鄰婸D之，為之罷社。今二
親喪亡，偶值伏臘分至之節，及月小晦後，忌之外，所經此日，猶應感慕，異于
餘辰，不預飲燕、聞聲樂及行遊也。
　　劉絛、緩、綏，兄弟並為名器，其父名昭，一生不為照字，惟依爾雅火旁作
召耳。然凡文與正諱相犯，當自可避；其有同音異字，不可悉然。劉字之下，即
有昭音。呂尚之兒，如不為上；趙壹之子，儻不作一：便是下筆即妨，是書皆觸
也。
　　嘗有甲設燕席，請乙為賓；而旦於公庭見乙之子，問之曰：“尊侯早晚顧
宅？”乙子稱其父已往。時以為笑。如此比例，觸類慎之，不可陷於輕脫。
　　江南風俗，兒生一期，為制新衣，盥浴裝飾，男則用弓矢紙筆，女則刀尺針
縷，並加飲食之物，及珍寶服玩，置之兒前，觀其發意所取，以驗貪廉愚智，名
之為試兒。親表聚集，致燕享焉。自茲已後，二親若在，每至此日，嘗有酒食之
事耳。無教之徒，雖已孤露，其日皆為供頓，酣暢聲樂，不知有所感傷。梁孝元
年少之時，每八月六日載誕之辰，常設齋講；自阮修容薨歿之後，此事亦絕。
　　人有憂疾，則呼天地父母，自古而然。今世諱避，觸途急切。而江東士庶，
痛則稱禰。禰是父之廟號，父在無容稱廟，父歿何容輒呼？蒼頡篇有侑字，訓詁
雲：“痛而謼也，音羽罪反。”今北人痛則呼之。聲類音於耒反，今南人痛或呼
之。此二音隨其鄉俗，並可行也。
　　梁世被系劾者，子孫弟侄，皆詣闕三日，露跣陳謝；子孫有官，自陳解職。
子則草屩麤衣，蓬頭垢面，周章道路，要候執事，叩頭流血，申訴冤枉。若配徒
隸，諸子並立草庵於所署門，不敢寧宅，動經旬日，官司驅遣，然後始退。江南
諸憲司彈人事，事雖不重，而以教義見辱者，或被輕系而身死獄戶者，皆為怨讎，
子孫三世不交通矣。到洽為禦史中丞，初欲彈劉孝綽，其兄溉先與劉善，苦諫不
得，乃詣劉涕泣告別而去。
　　兵凶戰危，非安全之道。古者，天子喪服以臨師，將軍鑿凶門而出。父祖伯
叔，若在軍陣，貶損自居，不宜奏樂燕會及婚冠吉慶事也。若居圍城之中，憔悴
容色，除去飾玩，常為臨深履薄之狀焉。父母疾篤，醫雖賤雖少，則涕泣而拜之，
以求哀也。梁孝元在江州，嘗有不豫；世子方等親拜中兵參軍李猷焉。
　　四海之人，結為兄弟，亦何容易。必有志均義敵，令終如始者，方可議之。
一爾之後，命子拜伏，呼為丈人，申父友之敬；身事彼親，亦宜加禮。比見北人，
甚輕此節，行路相逢，便定昆季，望年觀貌，不擇是非，至有結父為兄，托子為
弟者。
　　昔者，周公一沐三握發，一飯三吐餐，以接白屋之士，一日所見者七十餘人。
晉文公以沐辭豎頭須，致有圖反之誚。門不停賓，古所貴也。失教之家，閽寺無
禮，或以主君寢食嗔怒，拒客未通，江南深以為恥。黃門侍郎裴之禮，號善為士
大夫，有如此輩，對賓杖之；其門生僮僕，接於他人，折旋俯仰，辭色應對，莫
不肅敬，與主無別也。


慕賢第七

　　古人雲：“千載一聖，猶旦暮也；五百年一賢，猶比髆心。”言聖賢之難得，
疏闊如此。儻遭不世明達君子，安可不攀附景仰之乎？吾生於亂世，長於戎馬，
流離播越，聞見已多；所值名賢，未嘗不心醉魂迷向慕之也。人在年少，神情未
定，所與款狎，熏漬陶染，言笑舉動，無心於學，潛移暗化，自然似之；何況操
履藝能，較明易習者也？是以與善人居，如入芝蘭之室，久而自芳也；與惡人居，
如入鮑魚之肆，久而自臭也。墨子悲於染絲，是之謂矣。君子必慎交遊焉。孔子
曰：“無友不如己者。”顏、閔之徒，何可世得！但優於我，便足貴之。
　　世人多蔽，貴耳賤目，重遙輕近。少長周旋，如有賢哲，每相狎侮，不加禮
敬；他鄉異縣，微借風聲，延頸企踵，甚於饑渴。校其長短，核其精麤，或彼不
能如此矣。所以魯人謂孔子為東家丘，昔虞國宮之奇，少長於君，君狎之，不納
其諫，以至亡國，不可不留心也。
　　用其言，棄其身，古人所恥。凡有一言一行，取於人者，皆顯稱之，不可竊
人之美，以為己力；雖輕雖賤者，必歸功焉。竊人之財，刑辟之所處；竊人之美，
鬼神之所責。
　　梁孝元前在荊州，有丁覘者，洪亭民耳，頗善屬文，殊工草隸；孝元書記，
一皆使之。軍府輕賤，多未之重，恥令子弟以為楷法，時雲：“丁君十紙，不敵
王褒數字。”吾雅愛其手跡，常所寶持。孝元嘗遣典簽惠編送文章示蕭祭酒，祭
酒問雲：“君王比賜書翰，及寫詩筆，殊為佳手，姓名為誰？那得都無聲問？”
編以實答。子雲歎曰：“此人後生無比，遂不為世所稱，亦是奇事。”於是聞者
稍複刮目。稍仕至尚書儀曹郎，末為晉安王侍讀，隨王東下。及西台陷歿，簡牘
湮散，丁亦尋卒於揚州；前所輕者，後思一紙，不可得矣。
　　侯景初入建業，台門雖閉，公私草擾，各不自全。太子左衛率羊侃坐東掖門，
部分經略，一宿皆辦，遂得百餘日抗拒凶逆。于時，城內四萬許人，王公朝士，
不下一百，便是恃侃一人安之，其相去如此。古人雲：“巢父、許由，讓於天下；
市道小人，爭一錢之利。”亦已懸矣。
　　齊文宣帝即位數年，便沈湎縱恣，略無綱紀；尚能委政尚書令楊遵彥，內外
清謐，朝野晏如，各得其所，物無異議，終天保之朝。遵彥後為孝昭所戮，刑政
於是衰矣。斛律明月齊朝折沖之臣，無罪被誅，將士解體，周人始有吞齊之志，
關中至今譽之。此人用兵，豈止萬夫之望而已哉！國之存亡，系其生死。
　　張延雋之為晉州行台左丞，匡維主將，鎮撫疆埸，儲積器用，愛活黎民，隱
若敵國矣。群小不得行志，同力遷之；既代之後，公私擾亂，周師一舉，此鎮先
平。齊亡之跡，啟於是矣。



卷第三　勉學


勉學第八

　　自古明王聖帝，猶須勤學，況凡庶乎！此事遍于經史，吾亦不能鄭重，聊舉
近世切要，以啟寤汝耳。士大夫子弟，數歲已上，莫不被教，多者或至禮、傳，
少者不失詩、論。及至冠婚，體性稍定；因此天機，倍須訓誘。有志尚者，遂能
磨礪，以就素業；無履立者，自茲墮慢，便為凡人。人生在世，會當有業：農民
則計量耕稼，商賈則討論貨賄，工巧則致精器用，伎藝則沈思法術，武夫則慣習
弓馬，文士則講議經書。多見士大夫恥涉農商，差務工伎，射則不能穿劄，筆則
纔記姓名，飽食醉酒，忽忽無事，以此銷日，以此終年。或因家世餘緒，得一階
半級，便自為足，全忘修學；及有吉凶大事，議論得失，蒙然張口，如坐雲霧；
公私宴集，談古賦詩，塞默低頭，欠伸而已。有識旁觀，代其入地。何惜數年勤
學，長受一生愧辱哉！
　　梁朝全盛之時，貴遊子弟，多無學術，至於諺雲：“上車不落則著作，體中
何如則秘書。”無不熏衣剃面，傅粉施朱，駕長簷車，跟高齒屐，坐棋子方褥，
憑斑絲隱囊，列器玩於左右，從容出入，望若神仙。明經求第，則顧人答策；三
九公燕，則假手賦詩。當爾之時，亦快士也。及離亂之後，朝市遷革，銓衡選舉，
非複曩者之親；當路秉權，不見昔時之黨。求諸身而無所得，施之世而無所用。
被褐而喪珠，失皮而露質，兀若枯木，泊若窮流，鹿獨戎馬之間，轉死溝壑之際。
當爾之時，誠駑材也。有學藝者，觸地而安。自荒亂已來，諸見俘虜。雖百世小
人，知讀論語、孝經者，尚為人師；雖千載冠冕，不曉書記者，莫不耕田養馬。
以此觀之，安可不自勉耶？若能常保數百卷書，千載終不為小人也。
　　夫明六經之指，涉百家之書，縱不能增益德行，敦厲風俗，猶為一藝，得以
自資。父兄不可常依，鄉國不可常保，一旦流離，無人庇蔭，當自求諸身耳。諺
曰：“積財千萬，不如薄伎在身。”伎之易習而可貴者，無過讀書也。世人不問
愚智，皆欲識人之多，見事之廣，而不肯讀書，是猶求飽而懶營饌，欲暖而惰裁
衣也。夫讀書之人，自羲、農巳來，宇宙之下，凡識幾人，凡見幾事，生民之成
敗好惡，固不足論，天地所不能藏，鬼神所不能隱也。
　　有客難主人曰：“吾見強弩長戟，誅罪安民，以取公侯者有矣；文義習吏，
匡時富國，以取卿相者有矣；學備古今，才兼文武，身無祿位，妻子饑寒者，不
可勝數，安足貴學乎？”主人對曰：“夫命之窮達，猶金玉木石也；修以學藝，
猶磨瑩雕刻也。金玉之磨瑩，自美其礦璞，木石之段塊，自醜其雕刻；安可言木
石之雕刻，乃勝金玉之礦璞哉？不得以有學之貧賤，比於無學之富貴也。且負甲
為兵，咋筆為吏，身死名滅者如牛毛，角立傑出者如芝草；握素披黃，吟道詠德，
苦辛無益者如日蝕，逸樂名利者如秋荼，豈得同年而語矣。且又聞之：生而知之
者上，學而知之者次。所以學者，欲其多知明達耳。必有天才，拔群出類，為將
則闇與孫武、吳起同術，執政則懸得管仲、子產之教，雖未讀書，吾亦謂之學矣。
今子即不能然，不師古之蹤跡，猶蒙被而臥耳。
　　人見鄰媬丳郎釣峓眭怴A使子弟慕而學之，不知使學古人，何其蔽也哉？世
人但見跨馬被甲，長槊強弓，便雲我能為將；不知明乎天道，辯乎地利，比量逆
順，鑒達興亡之妙也。但知承上接下，積財聚穀，便雲我能為相；不知敬鬼事神，
移風易俗，調節陰陽，薦舉賢聖之至也。但知私財不入，公事夙辦，便雲我能治
民；不知誠己刑物，執轡如組，反風滅火，化鴟為鳳之術也。但知抱令守律，早
刑晚舍，便雲我能平獄；不知同轅觀罪，分劍追財，假言而奸露，不問而情得之
察也。爰及農商工賈，廝役奴隸，釣魚屠肉，飯牛牧羊，皆有先達，可為師表，
博學求之，無不利於事也。
　　夫所以讀書學問，本欲開心明目，利於行耳。未知養親者，欲其觀古人之先
意承顏，怡聲下氣，不憚劬勞，以致甘嫩，惕然慚懼，起而行之也；未知事君者，
欲其觀古人之守職無侵，見危授命，不忘誠諫，以利社稷，惻然自念，思欲效之
也；素驕奢者，欲其觀古人之恭儉節用，卑以自牧，禮為教本，敬者身基，瞿然
自失，斂容抑志也；素鄙吝者，欲其觀古人之貴義輕財，少私寡欲，忌盈惡滿，
賙窮恤匱，赧然悔恥，積而能散也；素暴悍者，欲其觀古人之小心黜己，齒弊舌
存，含垢藏疾，尊賢容眾，苶然沮喪，若不勝衣也；素怯懦者，欲其觀古人之達
生委命，強毅正直，立言必信，求福不回，勃然奮厲，不可恐懾也：歷茲以往，
百行皆然。縱不能淳，去泰去甚。學之所知，施無不達。世人讀書者，但能言之，
不能行之，忠孝無聞，仁義不足；加以斷一條訟，不必得其理；宰千戶縣，不必
理其民；問其造屋，不必知楣橫而梲豎也；問其為田，不必知稷早而黍遲也；吟
嘯談謔，諷詠辭賦，事既優閒，材增迂誕，軍國經綸，略無施用：故為武人俗吏
所共嗤詆，良由是乎！
　　夫學者所以求益耳。見人讀數十卷書，便自高大，淩忽長者，輕慢同列；人
疾之如讎敵，惡之如鴟梟。如此以學自損，不如無學也。
　　古之學者為己，以補不足也；今之學者為人，但能說之也。古之學者為人，
行道以利世也；今之學者為己，修身以求進也。夫學者猶種樹也，春玩其華，秋
登其實；講論文章，春華也，修身利行，秋實也。
　　人生小幼，精神專利，長成已後，思慮散逸，固須早教，勿失機也。吾七歲
時，誦靈光殿賦，至於今日，十年一理，猶不遺忘；二十之外，所誦經書，一月
廢置，便至荒蕪矣。然人有坎壈，失于盛年，猶當晚學，不可自棄。孔子雲：“五
十以學易，可以無大過矣。”魏武、袁遺，老而彌篤，此皆少學而至老不倦也。
曾子七十乃學，名聞天下；荀卿五十，始來遊學，猶為碩儒；公孫弘四十余，方
讀春秋，以此遂登丞相；朱雲亦四十，始學易、論語；皇甫謐二十，始受孝經、
論語：皆終成大儒，此並早迷而晚寤也。世人婚冠未學，便稱遲暮，因循面牆，
亦為愚耳。幼而學者，如日出之光，老而學者，如秉燭夜行，猶賢乎瞑目而無見
者也。
　　學之興廢，隨世輕重。漢時賢俊，皆以一經弘聖人之道，上明天時，下該人
事，用此致卿相者多矣。末俗已來不復爾，空守章句，但誦師言，施之世務，殆
無一可。故士大夫子弟，皆以博涉為貴，不肯專儒。梁朝皇孫以下，總丱之年，
必先入學，觀其志尚，出身已後，便從文史，略無卒業者。冠冕為此者，則有何
胤、劉瓛、明山賓、周舍、朱異、周弘正、賀琛、賀革、蕭子政、劉絛等，兼通
文史，不徒講說也。洛陽亦聞崔浩、張偉、劉芳，鄴下又見邢子才：此四儒者，
雖好經術，亦以才博擅名。如此諸賢，故為上品，以外率多田野閒人，音辭鄙陋，
風操蚩拙，相與專固，無所堪能，問一言輒酬數百，責其指歸，或無要會。鄴下
諺雲：“博士買驢，書券三紙，未有驢字。”使汝以此為師，令人氣塞。孔子曰：
“學也祿在其中矣。”今勤無益之事，恐非業也。夫聖人之書，所以設教，但明
練經文，粗通注義，常使言行有得，亦足為人；何必“仲尼居”即須兩紙疏義，
燕寢講堂，亦複何在？以此得勝，甯有益乎？光陰可惜，譬諸逝水。當博覽機要，
以濟功業；必能兼美，吾無閒焉。
　　俗間儒士，不涉群書，經緯之外，義疏而已。吾初入鄴，與博陵崔文彥交遊，
嘗說王粲集中難鄭玄尚書事。崔轉為諸儒道之，始將發口，懸見排蹙，雲：“文
集只有詩賦銘誄，豈當論經書事乎？且先儒之中，未聞有王粲也。”崔笑而退，
竟不以粲集示之。魏收之在議曹，與諸博士議宗廟事，引據漢書，博士笑曰：“未
聞漢書得證經術。”收便忿怒，都不復言，取韋玄成傳，擲之而起。博士一夜共
披尋之，達明，乃來謝曰：“不謂玄成如此學也。”
　　夫老、莊之書，蓋全真養性，不肯以物累己也。故藏名柱史，終蹈流沙；匿
跡漆園，卒辭楚相，此任縱之徒耳。何晏、王弼，祖述玄宗，遞相誇尚，景附草
靡，皆以農、黃之化，在乎己身，周、孔之業，棄之度外。而平叔以党曹爽見誅，
觸死權之網也；輔嗣以多笑人被疾，陷好勝之阱也；山巨源以蓄積取譏，背多藏
厚亡之文也；夏侯玄以才望被戮，無支離擁腫之鑒也；荀奉倩喪妻，神傷而卒，
非鼓缶之情也；王夷甫悼子，悲不自勝，異東門之達也；嵇叔夜排俗取禍，豈和
光同塵之流也；郭子玄以傾動專勢，寧後身外己之風也；阮嗣宗沈酒荒迷，乖畏
途相誡之譬也；謝幼輿贓賄黜削，違棄其餘魚之旨也：彼諸人者，並其領袖，玄
宗所歸。其餘桎梏塵滓之中，顛僕名利之下者，豈可備言乎！直取其清談雅論，
剖玄析微，賓主往復，娛心悅耳，非濟世成俗之要也。洎于梁世，茲風複闡，莊、
老、周易，總謂三玄。武皇、簡文，躬自講論。周弘正奉贊大猷，化行都邑，學
徒千餘，實為盛美。元帝在江、荊間，複所愛習，召置學生，親為教授，廢寢忘
食，以夜繼朝，至乃倦劇愁憤，輒以講自釋。吾時頗預末筵，親承音旨，性既頑
魯，亦所不好雲。
　　齊孝昭帝侍婁太后疾，容色憔悴，服膳減損。徐之才為灸兩穴，帝握拳代痛，
爪入掌心，血流滿手。後既痊癒，帝尋疾崩，遺詔恨不見山陵之事。其天性至孝
如彼，不識忌諱如此，良由無學所為。若見古人之譏欲母早死而悲哭之，則不發
此言也。孝為百行之首，猶須學以修飾之，況餘事乎！
　　梁元帝嘗為吾說：“昔在會稽，年始十二，便已好學。時又患疥，手不得拳，
膝不得屈。閒齋張葛幃避蠅獨坐，銀甌貯山陰甜酒，時複進之，以自寬痛。率意
自讀史書，一日二十卷，既未師受，或不識一字，或不解一語，要自重之，不知
厭倦。”帝子之尊，童稚之逸，尚能如此，況其庶士，冀以自達者哉？
　　古人勤學，有握錐投斧，照雪聚螢，鋤則帶經，牧則編簡，亦為勤篤。梁世
彭城劉綺，交州刺史勃之孫，早孤家貧，燈燭難辦，常買荻尺寸折之，然明夜讀。
孝元初出會稽，精選寮寀，綺以才華，為國常侍兼記室，殊蒙禮遇，終于金紫光
祿。義陽朱詹，世居江陵，後出揚都，好學，家貧無資，累日不爨，乃時吞紙以
實腹。寒無氈被，抱犬而臥。犬亦饑虛，起行盜食，呼之不至，哀聲動鄰，猶不
廢業，卒成學士，官至鎮南錄事參軍，為孝元所禮。此乃不可為之事，亦是勤學
之一人。東莞臧逢世，年二十餘，欲讀班固漢書，苦假借不久，乃就姊夫劉緩乞
丐客刺書翰紙末，手寫一本，軍府服其志尚，卒以漢書聞。
　　齊有宦者內參田鵬鸞，本蠻人也。年十四五，初為閽寺，便知好學，懷袖握
書，曉夕諷誦。所居卑末，使彼苦辛，時伺閒隙，周章詢請。每至文林館，氣喘
汗流，問書之外，不暇他語。及睹古人節義之事，未嘗不感激沈吟久之。吾甚憐
愛，倍加開獎。後被賞遇，賜名敬宣，位至侍中開府。後主之奔青州，遣其西出，
參伺動靜，為周軍所獲。問齊主何在，紿雲：“已去，計當出境。”疑其不信，
歐捶服之，每折一支，辭色愈厲，竟斷四體而卒。蠻夷童丱，猶能以學成忠，齊
之將相，比敬宣之奴不若也。
　　鄴平之後，見徙入關。思魯嘗謂吾曰：“朝無祿位，家無積財，當肆筋力，
以申供養。每被課篤，勤勞經史，未知為子，可得安乎？”吾命之曰：“子當以
養為心，父當以學為教。使汝棄學徇財，豐吾衣食，食之安得甘？衣之安得暖？
若務先王之道，紹家世之，藜羹縕褐，我自欲之。”
　　書曰：“好問則裕。”禮雲：“獨學而無友，則孤陋而寡聞。”蓋須切磋相
起明也。見有閉門讀書，師心自是，稠人廣坐，謬誤差失者多矣。谷梁傳稱公子
友與莒挐相搏，左右呼曰“孟勞”。“孟勞”者，魯之寶刀名，亦見廣雅。近在
齊時，有姜仲嶽謂：“‘孟勞’者，公子左右，姓孟名勞，多力之人，為國所寶。”
與吾苦諍。時清河郡守邢峙，當世碩儒，助吾證之，赧然而伏。又三輔決錄雲：
“靈帝殿柱題曰：‘堂堂乎張，京兆田郎。’”蓋引論語，偶以四言，目京兆人
田鳳也。有一才士，乃言：“時張京兆及田郎二人皆堂堂耳。”聞吾此說，初大
驚駭，其後尋媿悔焉。江南有一權貴，讀誤本蜀都賦注，解“蹲鴟，芋也”，乃
為“羊”字；人饋羊肉，答書雲：“損惠蹲鴟。”舉朝驚駭，不解事義，久後尋
跡，方知如此。元氏之世，在洛京時，有一才學重臣，新得史記音，而頗紕繆，
誤反“顓頊”字，頊當為許錄反，錯作許緣反，遂謂朝士言：“從來謬音‘專
旭’，當音‘專翾’耳。”此人先有高名，翕然信行；期年之後，更有碩儒，苦
相究討，方知誤焉。漢書王莽贊雲：“紫色蛙聲，餘分閏位。”謂以偽亂真耳。
昔吾嘗共人談書，言及王莽形狀，有一俊士，自許史學，名價甚高，乃雲：“王
莽非直鴟目虎吻，亦紫色蛙聲。”又禮樂志雲：“給太官挏馬酒。”李奇注：“以
馬乳為酒也，揰挏乃成。”二字並從手。揰挏，此謂撞搗挺挏之，今為酪酒亦然。
向學士又以為種桐時，太官釀馬酒乃熟。其孤陋遂至於此。太山羊肅，亦稱學問，
讀潘嶽賦：“周文弱枝之棗”，為杖策之杖；世本：“容成造歷。”以歷為碓磨
之磨。
　　談說制文，援引古昔，必須眼學，勿信耳受。江南閭媔╮A士大夫或不學問，
羞為鄙樸，道聽塗說，強事飾辭：呼征質為周、鄭，謂霍亂為博陸，上荊州必稱
陝西，下揚都言去海郡，言食則餬口，道錢則孔方，問移則楚丘，論婚則宴爾，
及王則無不仲宣，語劉則無不公幹。凡有一二百件，傳相祖述，尋問莫知原由，
施安時複失所。莊生有乘時鵲起之說，故謝朓詩曰：“鵲起登吳台。”吾有一親
表，作七夕詩雲：“今夜吳台鵲，亦共往填河。”羅浮山記雲：“望平地樹如薺。”
故戴暠詩雲：“長安樹如薺。”又鄴下有一人詠樹詩雲：“遙望長安薺。”又嘗
見謂矜誕為誇毗，呼高年為富有春秋，皆耳學之過也。
　　夫文字者，墳籍根本。世之學徒，多不曉字：讀五經者，是徐邈而非許慎；
習賦誦者，信褚詮而忽呂忱；明史記者，專徐、鄒而廢篆籀；學漢書者，悅應、
蘇而略蒼、雅。不知書音是其枝葉，小學乃其宗系。至見服虔、張揖音義則貴之，
得通俗、廣雅而不屑。一手之中，向背如此，況異代各人乎？
　　夫學者貴能博聞也。郡國山川，官位姓族，衣服飲食，器皿制度，皆欲根尋，
得其原本；至於文字，忽不經懷，己身姓名，或多乖舛，縱得不誤，亦未知所由。
近世有人為子制名：兄弟皆山傍立字，而有名峙者；兄弟皆手傍立字，而有名機
者；兄弟皆水傍立字，而有名凝者。名儒碩學，此例甚多。若有知吾鐘之不調，
一何可笑。
　　吾嘗從齊主幸並州，自井陘關入上艾縣，東數十堙A有獵閭村。後百官受馬
糧在晉陽東百余堣恕釩偽慼C並不識二所本是何地，博求古今，皆未能曉。及檢
字林、韻集，乃知獵閭是舊躐(足改谷)餘聚，亢仇舊是(谷曼)(穀九)亭，悉屬上
艾。時太原王劭欲撰鄉邑記注，因此二名聞之，大喜。
　　吾初讀莊子“螝二首”，韓非子曰：“蟲有螝者，一身兩口，爭食相齕，遂
相殺也”，茫然不識此字何音，逢人輒問，了無解者。案：爾雅諸書，蠶蛹名螝，
又非二首兩口貪害之物。後見古今字詁，此亦古之虺字，積年凝滯，豁然霧解。
　　嘗遊趙州，見柏人城北有一小水，土人亦不知名。後讀城西門徐整碑雲：“(水
百)流東指。”眾皆不識。吾案說文，此字古魄字也，(水百)，淺水貌。此水漢
來本無名矣，直以淺貌目之，或當即以(水百)為名乎？
　　世中書翰，多稱勿勿，相承如此，不知所由，或有妄言此忽忽之殘缺耳。案：
說文：“勿者，州堜珓堣宋X也，象其柄及三斿之形，所以趣民事。故忽遽者稱
為勿勿。”
　　吾在益州，與數人同坐，初晴日晃，見地上小光，問左右：“此是何物？”
有一蜀豎就視，答雲：“是豆逼耳。”相顧愕然，不知所謂。命取將來，乃小豆
也。窮訪蜀士，呼粒為逼，時莫之解。吾雲：“三蒼、說文，此字白下為匕，皆
訓粒，通俗文音方力反。”眾皆歡悟。
　　湣楚友婿竇如同從河州來，得一青鳥，馴養愛翫，舉俗呼之為鶡。吾曰：“鶡
出上党，數曾見之，色並黃黑，無駁雜也。故陳思王鶡賦雲：‘揚玄黃之勁羽。’”
試檢說文：“(介鳥)雀似鶡而青，出羌中。”韻集音介。此疑頓釋。
　　梁世有蔡朗者諱純，既不涉學，遂呼蓴為露葵。面牆之徒，遞相仿效。承聖
中，遣一士大夫聘齊，齊主客郎李恕問梁使曰：“江南有露葵否？”答曰:“露
葵是蓴，水鄉所出。卿今食者綠葵菜耳。”李亦學問，但不測彼之深淺，乍聞無
以核究。
　　思魯等姨夫彭城劉靈，嘗與吾坐，諸子侍焉。吾問儒行、敏行曰：“凡字與
諮議名同音者，其數多少，能盡識乎？”答曰：“未之究也，請導示之。”吾曰：
“凡如此例，不預研檢，忽見不識，誤以問人，反為無賴所欺，不容易也。”因
為說之，得五十許字。諸劉歎曰：“不意乃爾！”若遂不知，亦為異事。
　　校定書籍，亦何容易，自揚雄、劉向，方稱此職耳。觀天下書未遍，不得妄
下雌黃。或彼以為非，此以為是；或本同末異；或兩文皆欠，不可偏信一隅也。



卷第四　文章　名實　涉務


文章第九

　　夫文章者，原出五經：詔命策檄，生於書者也；序述論議，生於易者也；歌
詠賦頌，生於詩者也；祭祀哀誄，生於禮者也；書奏箴銘，生於春秋者也。朝廷
憲章，軍旅誓誥，敷顯仁義，發明功德，牧民建國，施用多途。至於陶冶性靈，
從容諷諫，入其滋味，亦樂事也。行有餘力，則可習之。然而自古文人，多陷輕
薄：屈原露才揚己，顯暴君過；宋玉體貌容冶，見遇俳優；東方曼倩，滑稽不雅；
司馬長卿，竊貲無操；王褒過章僮約；揚雄德敗美新；李陵降辱夷虜；劉歆反復
莽世；傅毅黨附權門；班固盜竊父史；趙元叔抗竦過度；馮敬通浮華擯壓；馬季
長佞媚獲誚；蔡伯喈同惡受誅；吳質詆忤鄉堙F曹植悖慢犯法；杜篤乞假無厭；
路粹隘狹已甚；陳琳實號麤疏；繁欽性無檢格；劉楨屈強輸作；王粲率躁見嫌；
孔融、禰衡，誕傲致殞；楊修、丁廙，扇動取斃；阮籍無禮敗俗；嵇康淩物凶終；
傅玄忿鬥免官；孫楚矜誇淩上；陸機犯順履險；潘岳幹沒取危；顏延年負氣摧黜；
謝靈運空疏亂紀；王元長凶賊自詒；謝玄暉侮慢見及。凡此諸人，皆其翹秀者，
不能悉記，大較如此。至於帝王，亦或未免。自昔天子而有才華者，唯漢武、魏
太祖、文帝、明帝、宋孝武帝，皆負世議，非懿德之君也。自子游、子夏、荀況、
孟軻、枚乘、賈誼、蘇武、張衡、左思之儔，有盛名而免過患者，時複聞之，但
其損敗居多耳。每嘗思之，原其所積，文章之體，標舉興會，發引性靈，使人矜
伐，故忽於持操，果於進取。今世文士，此患彌切，一事愜當，一句清巧，神厲
九霄，志淩千載，自吟自賞，不覺更有傍人。加以砂礫所傷，慘於矛戟，諷刺之
禍，速乎風塵，深宜防慮，以保元吉。
　　學問有利鈍，文章有巧拙。鈍學累功，不妨精熟；拙文研思，終歸蚩鄙。但
成學士，自足為人。必乏天才，勿強操筆。吾見世人，至無才思，自謂清華，流
布醜拙，亦以眾矣，江南號為詅癡符。近在並州，有一士族，好為可笑詩賦，誂
撇邢、魏諸公，眾共嘲弄，虛相贊說，便擊牛釃酒，招延聲譽。其妻，明鑒婦人
也，泣而諫之。此人歎曰：“才華不為妻子所容，何況行路！”至死不覺。自見
之謂明，此誠難也。
　　學為文章，先謀親友，得其評裁，知可施行，然後出手；慎勿師心自任，取
笑旁人也。自古執筆為文者，何可勝言。然至於宏麗精華，不過數十篇耳。但使
不失體裁，辭意可觀，便稱才士；要須動俗蓋世，亦俟河之清乎！
　　不屈二姓，夷、齊之節也；何事非君，伊、箕之義也。自春秋已來，家有奔
亡，國有吞滅，君臣固無常分矣；然而君子之交絕無惡聲，一旦屈膝而事人，豈
以存亡而改慮？陳孔璋居袁裁書，則呼操為豺狼；在魏制檄，則目紹為蛇虺。在
時君所命，不得自專，然亦文人之巨患也，當務從容消息之。
　　或問揚雄曰：“吾子少而好賦？”雄曰：“然。童子雕蟲篆刻，壯夫不為也。”
餘竊非之曰：虞舜歌南風之詩，周公作鴟鴞之詠，吉甫、史克雅、頌之美者，未
聞皆在幼年累德也。孔子曰：“不學詩，無以言。”“自衛返魯，樂正，雅、頌
各得其所。”大明孝道，引詩證之。揚雄安敢忽之也？若論“詩人之賦麗以則，
辭人之賦麗以淫”，但知變之而已，又未知雄自為壯夫何如也？著劇秦美新，妄
投于閣，周章怖懾，不達天命，童子之為耳。桓譚以勝老子，葛洪以方仲尼，使
人歎息。此人直以曉算術，解陰陽，故著太玄經，數子為所惑耳；其遺言餘行，
孫卿、屈原之不及，安敢望大聖之清塵？且太玄今竟何用乎？不啻覆醬瓿而已。
　　齊世有席毗者，清幹之士，官至行台尚書，嗤鄙文學，嘲劉逖雲：“君輩辭
藻，譬若榮華，須臾之翫，非宏才也；豈比吾徒千丈松樹，常有風霜，不可凋悴
矣！”劉應之曰：“既有寒木，又發春華，何如也？”席笑曰：“可哉！”
　　凡為文章，猶人乘騏驥，雖有逸氣，當以銜勒制之，勿使流亂軌躅，放意填
坑岸也。
　　文章當以理致為心腎，氣調為筋骨，事義為皮膚，華麗為冠冕。今世相承，
趨本棄末，率多浮艷。辭與理競，辭勝而理伏；事與才爭，事繁而才損。放逸者
流宕而忘歸，穿鑿者補綴而不足。時俗如此，安能獨違？但務去泰去甚耳。必有
盛才重譽，改革體裁者，實吾所希。
　　古人之文，宏材逸氣，體度風格，去今實遠；但緝綴疏樸，未為密緻耳。今
世音律諧靡，章句偶對，諱避精詳，賢於往昔多矣。宜以古之制裁為本，今之辭
調為末，並須兩存，不可偏棄也。
　　吾家世文章，甚為典正，不從流俗；梁孝元在蕃邸時，撰西府新文，訖無一
篇見錄者，亦以不偶於世，無鄭、衛之音故也。有詩賦銘誄書表啟疏二十卷，吾
兄弟始在草土，並未得編次，便遭火蕩盡，竟不傳於世。銜酷茹恨，徹於心髓！
操行見于梁史文士傳及孝元懷舊志。
　　沈隱侯曰：“文章當從三易：易見事，一也；易識字，二也；易讀誦，三也。”
邢子才常曰：“沈侯文章，用事不使人覺，若胸憶語也。”深以此服之。祖孝征
亦嘗謂吾曰：“沈詩雲：‘崖傾護石髓。’此豈似用事邪？”
　　邢子才、魏收俱有重名，時俗准的，以為師匠。邢賞服沈約而輕任昉，魏愛
慕任昉而毀沈約，每于談燕，辭色以之。鄴下紛紜，各有朋黨。祖孝征嘗謂吾曰：
“任、沈之是非，乃邢、魏之優劣也。”
　　吳均集有破鏡賦。昔者，邑號朝歌，顏淵不舍；埵W勝母，曾子斂襟：蓋忌
夫惡名之傷實也。破鏡乃凶逆之獸，事見漢書，為文幸避此名也。比世往往見有
和人詩者，題雲敬同，孝經雲：“資于事父以事君而敬同。”不可輕言也。梁世
費旭詩雲：“不知是耶非。”殷澐詩雲：“颻揚雲母舟。”簡文曰：“旭既不識
其父，澐又颻揚其母。”此雖悉古事，不可用也。世人或有文章引詩“伐鼓淵淵”
者，宋書已有屢遊之誚；如此流比，幸須避之。北面事親，別舅摛渭陽之詠；堂
上養老，送兄賦桓山之悲，皆大失也。舉此一隅，觸塗宜慎。
　　江南文制，欲人彈射，知有病累，隨即改之，陳王得之于丁廙也。山東風俗，
不通擊難。吾初入鄴，遂嘗以此忤人，至今為悔；汝曹必無輕議也。
　　凡代人為文，皆作彼語，理宜然矣。至於哀傷凶禍之辭，不可輒代。蔡邕為
胡金盈作母靈表頌曰：“悲母氏之不永，然委我而夙喪。”又為胡顥作其父銘曰：
“葬我考議郎君。”袁三公頌曰：“猗歟我祖，出自有媯。”王粲為潘文則思親
詩雲：“躬此勞悴，鞠予小人；庶我顯妣，克保遐年。”而並載乎邕、粲之集，
此例甚眾。古人之所行，今世以為諱。陳思王武帝誄，遂深永蟄之思；潘嶽悼亡
賦，乃愴手澤之遺：是方父于蟲，匹婦於考也。蔡邕楊秉碑雲：“統大麓之重。”
潘尼贈盧景宣詩雲：“九五思龍飛。”孫楚王驃騎誄雲：“奄忽登遐。”陸機父
誄雲：“億兆宅心，敦敘百揆。”姊誄雲：“俔天之和。”今為此言，則朝廷之
罪人也。王粲贈楊德祖詩雲：“我君餞之，其樂泄泄。”不可妄施人子，況儲君
乎？
　　挽歌辭者，或雲古者虞殯之歌，或雲出自田橫之客，皆為生者悼往告哀之意。
陸平原多為死人自歎之言，詩格既無此例，又乖製作本意。
　　凡詩人之作，刺箴美頌，各有源流，未嘗混雜，善惡同篇也。陸機為齊謳篇，
前敘山川物產風教之盛，後章忽鄙山川之情，殊失厥體。其為吳趨行，何不陳子
光、夫差乎？京洛行，胡不述赧王、靈帝乎？
　　自古宏才博學，用事誤者有矣；百家雜說，或有不同，書儻湮滅，後人不見，
故未敢輕議之。今指知決紕繆者，略舉一兩端以為誡。詩雲：“有鷕雉鳴。”又
曰：“雉鳴求其牡。”毛傳亦曰：“鷕，雌雉聲。”又雲：“雉之朝雊，尚求其
雌。”鄭玄注月令亦雲：“雊，雄雉鳴。”潘嶽賦曰：“雉鷕鷕以朝雊。”是則
混雜其雄雌矣。詩雲：“孔懷兄弟。”孔，甚也；懷，思也，言甚可思也。陸機
與長沙顧母書，述從祖弟士璜死，乃言：“痛心拔腦，有如孔懷。”心既痛矣，
即為甚思，何故方言有如也？觀其此意，當謂親兄弟為孔懷。詩雲：“父母孔邇。”
而呼二親為孔邇，於義通乎？異物志雲：“擁劍狀如蟹，但一螯偏大爾。”何遜
詩雲：“躍魚如擁劍。”是不分魚蟹也。漢書：“禦史府中列柏樹，常有野鳥數
千，棲宿其上，晨去暮來，號朝夕鳥。”而文士往往誤作烏鳶用之。抱樸子說項
曼都詐稱得仙，自雲：“仙人以流霞一杯與我飲之，輒不饑渴。”而簡文詩雲：
“霞流抱樸碗。”亦猶郭象以惠施之辨為莊周言也。後漢書：“囚司徒崔烈以鋃
鐺鎖。”鋃鐺，大鎖也；世間多誤作金銀字。武烈太子亦是數千卷學士，嘗作詩
雲：“銀鎖三公腳，刀撞僕射頭。”為俗所誤。
　　文章地理，必須愜當。梁簡文雁門太守行乃雲：“鵝軍攻日逐，燕騎蕩康居，
大宛歸善馬，小月送降書。”蕭子暉隴頭水雲：“天寒隴水急，散漫俱分瀉，北
注徂黃龍，東流會白馬。”此亦明珠之纇，美玉之瑕，宜慎之。
　　王籍入若耶溪詩雲：“蟬噪林逾靜，鳥鳴山更幽。”江南以為文外斷絕，物
無異議。簡文吟詠，不能忘之，孝元諷味，以為不可複得，至懷舊志載於籍傳。
范陽盧詢祖，鄴下才俊，乃言：“此不成語，何事於能？”魏收亦然其論。詩雲：
“蕭蕭馬鳴，悠悠旆旌。”毛傳曰：“言不諠嘩也。”吾每歎此解有情致，籍詩
生於此耳。
　　蘭陵蕭愨，梁室上黃侯之子，工於篇什。嘗有秋詩雲：“芙蓉露下落，楊柳
月中疏。”時人未之賞也。吾愛其蕭散，宛然在目。穎川荀仲舉、琅邪諸葛漢，
亦以為爾。而盧思道之徒，雅所不愜。
　　何遜詩實為清巧，多形似之言；揚都論者，恨其每病苦辛，饒貧寒氣，不及
劉孝綽之雍容也。雖然，劉甚忌之，平生誦何詩，常雲：“‘蘧車響北闕’，(心
畫)(心畫)不道車。”又撰詩苑，止取何兩篇，時人譏其不廣。劉孝綽當時既有
重名，無所與讓；唯服謝朓，常以謝詩置幾案間，動靜輒諷味。簡文愛陶淵明文，
亦複如此。江南語曰：“梁有三何，子朗最多。”三何者，遜及思澄、子朗也。
子朗信饒清巧。思澄遊廬山，每有佳篇，亦為冠絕。


名實第十

　　名之與實，猶形之與影也。德藝周厚，則名必善焉；容色姝麗，則影必美焉。
今不修身而求令名於世者，猶貌甚惡而責妍影於鏡也。上士忘名，中士立名，下
士竊名。忘名者，體道合德，享鬼神之福佑，非所以求名也；立名者，修身慎行，
懼榮觀之不顯，非所以讓名也；竊名者，厚貌深奸，幹浮華之虛構，非所以得名
也。
　　人足所履，不過數寸，然而咫尺之途，必顛蹶於崖岸，拱把之梁，每沈溺于
川谷者，何哉？為其旁無餘地故也。君子之立己，抑亦如之。至誠之言，人未能
信，至潔之行，物或致疑，皆由言行聲名，無餘地也。吾每為人所毀，常以此自
責。若能開方軌之路，廣造舟之航，則仲由之言信，重於登壇之盟，趙熹之降城，
賢於折沖之將矣。
　　吾見世人，清名登而金貝入，信譽顯而然諾虧，不知後之矛戟，毀前之幹櫓
也。虙子賤雲：“誠于此者形於彼。”人之虛實真偽在乎心，無不見乎跡，但察
之未熟耳。一為察之所鑒，巧偽不如拙誠，承之以羞大矣。伯石讓卿，王莽辭政，
當於爾時，自以巧密；後人書之，留傳萬代，可為骨寒毛豎也。近有大貴，以孝
著聲，前後居喪，哀毀踰制，亦足以高於人矣。而嘗於苫塊之中，以巴豆塗臉，
遂使成瘡，表哭泣之過。左右童豎，不能掩之，益使外人謂其居處飲食，皆為不
信。以一偽喪百誠者，乃貪名不已故也。
　　有一士族，讀書不過二三百卷，天才鈍拙，而家世殷厚，雅自矜持，多以酒
犢珍玩，交諸名士，甘其餌者，遞共吹噓。朝廷以為文華，亦嘗出境聘。東萊王
韓晉明篤好文學，疑彼製作，多非機杼，遂設燕言，面相討試。竟日歡諧，辭人
滿席，屬音賦韻，命筆為詩，彼造次即成，了非向韻。眾客各自沈吟，遂無覺者。
韓退歎曰：“果如所量！”韓又嘗問曰：“玉珽杼上終葵首，當作何形？”乃答
雲：“珽頭曲圜，勢如葵葉耳。”韓既有學，忍笑為吾說之。
　　治點子弟文章，以為聲價，大弊事也。一則不可常繼，終露其情；二則學者
有憑，益不精勵。
　　鄴下有一少年，出為襄國令，頗自勉篤。公事經懷，每加撫恤，以求聲譽。
凡遣兵役，握手送離，或繼梨棗餅餌，人人贈別，雲：“上命相煩，情所不忍；
道路饑渴，以此見思。”民庶稱之，不容於口。及遷為泗州別駕，此費日廣，不
可常周，一有偽情，觸塗難繼，功績遂損敗矣。
　　或問曰：“夫神滅形消，遺聲餘價，亦猶蟬殼蛇皮，獸迒鳥跡耳，何預于死
者，而聖人以為名教乎？”對曰：“勸也，勸其立名，則獲其實。且勸一伯夷，
而千萬人立清風矣；勸一季劄，而千萬人立仁風矣；勸一柳下惠，而千萬人立貞
風矣；勸一史魚，而千萬人立直風矣。故聖人欲其魚鱗鳳翼，雜遝參差，不絕於
世，豈不弘哉？四海悠悠，皆慕名者，蓋因其情而致其善耳。抑又論之，祖考之
嘉名美譽，亦子孫之冕服牆宇也，自古及今，獲其庇蔭者亦眾矣。夫修善立名者，
亦猶築室樹果，生則獲其利，死則遺其澤。世之汲汲者，不達此意，若其與魂爽
俱升，松柏偕茂者，惑矣哉！


涉務第十一

　　士君子之處世，貴能有益於物耳，不徒高談虛論，左琴右書，以費人君祿位
也。國之用材，大較不過六事：一則朝廷之臣，取其鑒達治體，經綸博雅；二則
文史之臣，取其著述憲章，不忘前古；三則軍旅之臣，取其斷決有謀，強幹習事；
四則藩屏之臣，取其明練風俗，清白愛民；五則使命之臣，取其識變從宜，不辱
君命；六則興造之臣，取其程功節費，開略有術，此則皆勤學守行者所能辨也。
人性有長短，豈責具美于六塗哉？但當皆曉指趣，能守一職，便無媿耳。
　　吾見世中文學之士，品藻古今，若指諸掌，及有試用，多無所堪。居承平之
世，不知有喪亂之禍；處廟堂之下，不知有戰陳之急；保俸祿之資，不知有耕稼
之苦；肆吏民之上，不知有勞役之勤，故難可以應世經務也。晉朝南渡，優借士
族；故江南冠帶，有才幹者，擢為令僕已下尚書郎中書舍人已上，典掌機要。其
餘文義之士，多迂誕浮華，不涉世務；纖微過失，又惜行捶楚，所以處于清高，
蓋護其短也。至於台閣令史，主書監帥，諸王簽省，並曉習吏用，濟辦時須，縱
有小人之態，皆可鞭杖肅督，故多見委使，蓋用其長也。人每不自量，舉世怨梁
武帝父子愛小人而疏士大夫，此亦眼不能見其睫耳。
　　梁世士大夫，皆尚褒衣博帶，大冠高履，出則車輿，入則扶侍，郊郭之內，
無乘馬者。周弘正為宣城王所愛，給一果下馬，常服禦之，舉朝以為放達。至乃
尚書郎乘馬，則糾劾之。及侯景之亂，膚脆骨柔，不堪行步，體羸氣弱，不耐寒
暑，坐死倉猝者，往往而然。建康令王複性既儒雅，未嘗乘騎，見馬嘶歕陸梁，
莫不震懾，乃謂人曰：“正是虎，何故名為馬乎？”其風俗至此。
　　古人欲知稼穡之艱難，斯蓋貴穀務本之道也。夫食為民天，民非食不生矣，
三日不粒，父子不能相存。耕種之，茠鉏之，刈獲之，載積之，打拂之，簸揚之，
凡幾涉手，而入倉廩，安可輕農事而貴末業哉？江南朝士，因晉中興，南渡江，
卒為羈旅，至今八九世，未有力田，悉資俸祿而食耳。假令有者，皆信僮僕為之，
未嘗目觀起一(土發)土，耘一株苗；不知幾月當下，幾月當收，安識世間餘務乎？
故治官則不了，營家則不辦，皆優閒之過也。



卷第五　省事　止足　誡兵　養生　歸心


省事第十二

　　銘金人雲：“無多言，多言多敗；無多事，多事多患。”至哉斯戒也！能走
者奪其翼，善飛者減其指，有角者無上齒，豐後者無前足，蓋天道不使物有兼焉
也。古人雲：“多為少善，不如執一；鼫鼠五能，不成伎術。”近世有兩人，朗
悟士也，性多營綜，略無成名，經不足以待問，史不足以討論，文章無可傳於集
錄，書跡未堪以留愛翫，蔔筮射六得三，醫藥治十差五，音樂在數十人下，弓矢
在千百人中，天文、畫繪、棋博，鮮卑語、胡書，煎胡桃油，煉錫為銀，如此之
類，略得梗概，皆不通熟。惜乎，以彼神明，若省其異端，當精妙也。
　　上書陳事，起自戰國，逮於兩漢，風流彌廣。原其體度：攻人主之長短，諫
諍之徒也；訐群臣之得失，訟訴之類也；陳國家之利害，對策之伍也；帶私情之
與奪，遊說之儔也。總此四塗，賈誠以求位，鬻言以幹祿。或無絲毫之益，而有
不省之困，幸而感悟人主，為時所納，初獲不貲之賞，終陷不測之誅，則嚴助、
朱買臣、吾丘壽王、主父偃之類甚眾。良史所書，蓋取其狂狷一介，論政得失耳，
非士君子守法度者所為也。今世所睹，懷瑾瑜而握蘭桂者，悉恥為之。守門詣闕，
獻書言計，率多空薄，高自矜誇，無經略之大體，鹹秕糠之微事，十條之中，一
不足采，縱合時務，已漏先覺，非謂不知，但患知而不行耳。或被發奸私，面相
酬證，事途回穴，翻懼愆尤；人主外護聲教，脫加含養，此乃僥幸之徒，不足與
比肩也。
　　諫諍之徒，以正人君之失爾，必在得言之地，當盡匡贊之規，不容苟免偷安，
垂頭塞耳；至於就養有方，思不出位，幹非其任，斯則罪人。故表記雲：“事君，
遠而諫，則諂也；近而不諫，則屍利也。”論語曰：“未信而諫，人以為謗己也。”
　　君子當守道崇德，蓄價待時，爵祿不登，信由天命。須求趨競，不顧羞慚，
比較材能，斟量功伐，厲色揚聲，東怨西怒；或有劫持宰相瑕疵，而獲酬謝，或
有諠聒時人視聽，求見發遣；以此得官，謂為才力，何異盜食致飽，竊衣取溫哉！
世見躁競得官者，便謂“弗索何獲”；不知時運之來，不求亦至也。見靜退未遇
者，便謂“弗為胡成”；不知風雲不與，徒求無益也。凡不求而自得，求而不得
者，焉可勝算乎！
　　齊之季世，多以財貨托附外家，諠動女謁。拜守宰者，印組光華，車騎輝赫，
榮兼九族，取貴一時。而為執政所患，隨而伺察，既以利得，必以利殆，微染風
塵，便乖肅正，坑阱殊深，瘡痏未複，縱得免死，莫不破家，然後噬臍，亦複何
及。吾自南及北，未嘗一言與時人論身分也，不能通達，亦無尤焉。
　　王子晉雲：“佐饔得嘗，佐鬥得傷。”此言為善則預，為惡則去，不欲黨人
非義之事也。凡損於物，皆無與焉。然而窮鳥入懷，仁人所憫；況死士歸我，當
棄之乎？伍員之托漁舟，季布之入廣柳，孔融之藏張儉，孫嵩之匿趙岐，前代之
所貴，而吾之所行也，以此得罪，甘心瞑目。至如郭解之代人報讎，灌夫之橫怒
求地，遊俠之徒，非君子之所為也。如有逆亂之行，得罪於君親者，又不足恤焉。
親友之迫危難也，家財己力，當無所吝；若橫生圖計，無理請謁，非吾教也。墨
翟之徒，世謂熱腹，楊朱之侶，世謂冷腸；腸不可冷，腹不可熱，當以仁義為節
文爾。
　　前在修文令曹，有山東學士與關中太史競歷，凡十餘人，紛紜累歲，內史牒
付議官平之。吾執論曰：“大抵諸儒所爭，四分並減分兩家爾。歷象之要，可以
晷景測之；今驗其分至薄蝕，則四分疏而減分密。疏者則稱政令有寬猛，運行致
盈縮，非算之失也；密者則雲日月有遲速，以術求之，預知其度，無災祥也。用
疏則藏奸而不信，用密則任數而違經。且議官所知，不能精於訟者，以淺裁深，
安有肯服？既非格令所司，幸勿當也。”舉曹貴賤，鹹以為然。有一禮官，恥為
此讓，苦欲留連，強加考核。機杼既薄，無以測量，還複采訪訟人，窺望長短，
朝夕聚議，寒暑煩勞，背春涉冬，竟無予奪，怨誚滋生，赧然而退，終為內史所
迫：此好名之辱也。


止足第十三

　　禮雲：“欲不可縱，志不可滿。”宇宙可臻其極，情性不知其窮，唯在少欲
知足，為立涯限爾。先祖靖侯戒子侄曰：“汝家書生門戶，世無富貴；自今仕宦
不可過二千石，婚姻勿貪勢家。”吾終身服膺，以為名言也。
　　天地鬼神之道，皆惡滿盈。謙虛沖損，可以免害。人生衣趣以覆寒露，食趣
以塞饑乏耳。形骸之內，尚不得奢靡，己身之外，而欲窮驕泰邪？周穆王、秦始
皇、漢武帝，富有四海，貴為天子，不知紀極，猶自敗累，況士庶乎？常以二十
口家，奴婢盛多，不可出二十人，良田十頃，堂室纔蔽風雨，車馬僅代杖策，蓄
財數萬，以擬吉凶急速，不啻此者，以義散之；不至此者，勿非道求之。
　　仕宦稱泰，不過處在中品，前望五十人，後顧五十人，足以免恥辱，無傾危
也。高此者，便當罷謝，偃仰私庭。吾近為黃門郎，已可收退；當時羈旅，懼罹
謗讟，思為此計，僅未暇爾。自喪亂已來，見因托風雲，徼幸富貴，旦執機權，
夜填坑穀，朔歡卓、鄭，晦泣顏、原者，非十人五人也。慎之哉！慎之哉！


誡兵第十四

　　顏氏之先，本乎鄒、魯，或分入齊，世以儒雅為業，遍在書記。仲尼門徒，
升堂者七十有二，顏氏居八人焉。秦、漢、魏、晉，下逮齊、梁，未有用兵以取
達者。春秋世，顏高、顏鳴、顏息、顏羽之徒，皆一鬥夫耳。齊有顏涿聚，趙有
顏最，漢末有顏良，宋有顏延之，並處將軍之任，竟以顛覆。漢郎顏駟，自稱好
武，更無事跡。顏忠以党楚王受誅，顏俊以據武威見殺，得姓已來，無清操者，
唯此二人，皆罹禍敗。頃世亂離，衣冠之士，雖無身手，或聚徒眾，違棄素業，
徼幸戰功。吾既羸薄，仰惟前代，故寘心於此，子孫志之。孔子力翹門關，不以
力聞，此聖證也。吾見今世士大夫，纔有氣幹，便倚賴之，不能被甲執兵，以衛
社稷；但微行險服，逞弄拳腕，大則陷危亡，小則貽恥辱，遂無免者。
　　國之興亡，兵之勝敗，博學所至，幸討論之。入帷幄之中，參廟堂之上，不
能為主盡規以謀社稷，君子所恥也。然而每見文士，頗讀兵書，微有經略。若居
承平之世，睥睨宮閫，幸災樂禍，首為逆亂，詿誤善良；如在兵革之時，構扇反
復，縱橫說誘，不識存亡，強相扶戴：此皆陷身滅族之本也。誡之哉！誡之哉！
　　習五兵，便乘騎，正可稱武夫爾。今世士大夫，但不讀書，即稱武夫兒，乃
飯囊酒甕也。


養生第十五

　　神仙之事，未可全誣；但性命在天，或難鐘值。人生居世，觸途牽縶：幼少
之日，既有供養之勤；成立之年，便增妻孥之累。衣食資須，公私驅役；而望遁
跡山林，超然塵滓，千萬不遇一爾。加以金玉之費，爐器所須，益非貧士所辦。
學如牛毛，成如麟角。華山之下，白骨如莽，何有可遂之理？考之內教，縱使得
仙，終當有死，不能出世，不願汝曹專精於此。若其愛養神明，調護氣息，慎節
起臥，均適寒暄，禁忌食飲，將餌藥物，遂其所稟，不為夭折者，吾無間然。諸
藥餌法，不廢世務也。庾肩吾常服槐實，年七十餘，目看細字，須發猶黑。鄴中
朝士，有單服杏仁、枸杞、黃精、朮、車前得益者甚多，不能一一說爾。吾嘗患
齒，搖動欲落，飲食熱冷，皆苦疼痛。見抱樸子牢齒之法，早朝叩齒三百下為良；
行之數日，即便平愈，今瓻糷均C此輩小術，無損於事，亦可修也。凡欲餌藥，
陶隱居太清方中總錄甚備，但須精審，不可輕脫。近有王愛州在鄴學服松脂，不
得節度，腸塞而死，為藥所誤者甚多。
　　夫養生者先須慮禍，全身保性，有此生然後養之，勿徒養其無生也。單豹養
於內而喪外，張毅養於外而喪內，前賢所戒也。嵇康著養生之論，而以傲物受刑；
石崇冀服餌之征，而以貪溺取禍，往世之所迷也。
　　夫生不可不惜，不可苟惜。涉險畏之途，幹禍難之事，貪欲以傷生，讒慝而
致死，此君子之所惜哉；行誠孝而見賊，履仁義而得罪，喪身以全家，泯軀而濟
國，君子不咎也。自亂離已來，吾見名臣賢士，臨難求生，終為不救，徒取窘辱，
令人憤懣。侯景之亂，王公將相，多被戮辱，妃主姬妾，略無全者。唯吳郡太守
張嵊，建義不捷，為賊所害，辭色不撓；及鄱陽王世子謝夫人，登屋詬怒，見射
而斃。夫人，謝遵女也。何賢智操行若此之難？婢妾引決若此之易？悲夫！


歸心第十六

　　三世之事，信而有征，家世歸心，勿輕慢也。其間妙旨，具諸經論，不復於
此，少能贊述；但懼汝曹猶未牢固，略重勸誘爾。
　　原夫四塵五蔭，剖析形有；六舟三駕，運載群生：萬行歸空，千門入善，辯
才智惠，豈徒七經、百氏之博哉？明非堯、舜、周、孔所及也。內外兩教，本為
一體，漸積為異，深淺不同。內典初門，設五種禁；外典仁義禮智信，皆與之符。
仁者，不殺之禁也；義者，不盜之禁也；禮者，不邪之禁也；智者，不酒之禁也；
信者，不妄之禁也。至如畋狩軍旅，燕享刑罰，因民之性，不可卒除，就為之節，
使不淫濫爾。歸周、孔而背釋宗，何其迷也！
　　俗之謗者，大抵有五：其一，以世界外事及神化無方為迂誕也，其二，以吉
凶禍福或未報應為欺誑也，其三，以僧尼行業多不精純為奸慝也，其四，以糜費
金寶減耗課役為損國也，其五，以縱有因緣如報善惡，安能辛苦今日之甲，利益
後世之乙乎？為異人也。今並釋之於下雲。
　　釋一曰：夫遙大之物，寧可度量？今人所知，莫若天地。天為積氣，地為積
塊，日為陽精，月為陰精，星為萬物之精，儒家所安也。星有墜落，乃為石矣；
精若是石，不得有光，性又質重，何所系屬？一星之徑，大者百里，一宿首尾，
相去數萬；百里之物，數萬相連，闊狹從斜，常不盈縮。又星與日月，形色同爾，
但以大小為其等差；然而日月又當石也？石既牢密，烏兔焉容？石在氣中，豈能
獨運？日月星辰，若皆是氣，氣體輕浮，當與天合，往來環轉，不得錯違，其間
遲疾，理宜一等；何故日月五星二十八宿，各有度數，移動不均？寧當氣墜，忽
變為石？地既滓濁，法應沈厚，鑿土得泉，乃浮水上；積水之下，複有何物？江
河百谷，從何處生？東流到海，何為不溢？歸塘尾閭，渫何所到？沃焦之石，何
氣所然？潮汐去還，誰所節度？天漢懸指，那不散落？水性就下，何故上騰？天
地初開，便有星宿；九州未劃，列國未分，翦疆區野，若為躔次？封建已來，誰
所制割？國有增減，星無進退，災祥禍福，就中不差；幹象之大，列星之夥，何
為分野，止系中國？昴為旄頭，匈奴之次；西胡、東越，雕題、交址，獨棄之乎？
以此而求，迄無了者，豈得以人事尋常，抑必宇宙外也？
　　凡人之信，唯耳與目；耳目之外，鹹致疑焉。儒家說天，自有數義：或渾或
蓋，乍宣乍安。鬥極所周，管維所屬，若所親見，不容不同；若所測量，寧足依
據？何故信凡人之臆說，迷大聖之妙旨，而欲必無琩F世界、微塵數劫也？而鄒
衍亦有九州之談。山中人不信有魚大如木，海上人不信有木大如魚；漢武不信弦
膠，魏文不信火布；胡人見錦，不信有蟲食樹吐絲所成；昔在江南，不信有千人
氈帳，及來河北，不信有二萬斛船：皆實驗也。
　　世有祝師及諸幻術，猶能履火蹈刃，種瓜移井，倏忽之間，十變五化。人力
所為，尚能如此；何況神通感應，不可思量，千里寶幢，百由旬座，化成淨土，
踴出妙塔乎？
　　釋二曰：夫信謗之征，有如影響；耳聞目見，其事已多，或乃精誠不深，業
緣未感，時儻差闌，終當獲報耳。善惡之行，禍福所歸。九流百氏，皆同此論，
豈獨釋典為虛妄乎？項橐、顏回之短折，伯夷、原憲之凍餒，盜蹠、莊蹻之福壽，
齊景、桓魋之富強，若引之先業，冀以後生，更為通耳。如以行善而偶鐘禍報，
為惡而儻值福征，便生怨尤，即為欺詭；則亦堯、舜之雲虛，周、孔之不實也，
又欲安所依信而立身乎？
　　釋三曰：開辟已來，不善人多而善人少，何由悉責其精絜乎？見有名僧高行，
棄而不說；若睹凡僧流俗，便生非毀。且學者之不勤，豈教者之為過？俗僧之學
經律，何異世人之學詩、禮？以詩、禮之教，格朝廷之人，略無全行者；以經律
之禁，格出家之輩，而獨責無犯哉？且闕行之臣，猶求祿位；毀禁之侶，何慚供
養乎？其於戒行，自當有犯。一披法服，已墮僧數，歲中所計，齋講誦持，比諸
白衣，猶不啻山海也。
　　釋四曰：內教多途，出家自是其一法耳。若能誠孝在心，仁惠為本，須達、
流水，不必剃落須發；豈令罄井田而起塔廟，窮編戶以為僧尼也？皆由為政不能
節之，遂使非法之寺，妨民稼穡，無業之僧，空國賦算，非大覺之本旨也。抑又
論之：求道者，身計也；惜費者，國謀也。身計國謀，不可兩遂。誠臣徇主而棄
親，孝子安家而忘國，各有行也。儒有不屈王侯高尚其事，隱有讓王辭相避世山
林；安可計其賦役，以為罪人？若能偕化黔首，悉入道場，如妙樂之世，禳佉之
國，則有自然稻米，無盡寶藏，安求田蠶之利乎？
　　釋五曰：形體雖死，精神猶存。人生在世，望於後身似不相屬；及其歿後，
則與前身似猶老少朝夕耳。世有魂神，示現夢想，或降童妾，或感妻孥，求索飲
食，征須福佑，亦為不少矣。今人貧賤疾苦，莫不怨尤前世不修功業；以此而論，
安可不為之作地乎？夫有子孫，自是天地間一蒼生耳，何預身事？而乃愛護，遺
其基址，況於己之神爽，頓欲棄之哉？凡夫蒙蔽，不見未來，故言彼生與今非一
體耳；若有天眼，鑒其念念隨滅，生生不斷，豈可不怖畏邪？又君子處世，貴能
克己複禮，濟時益物。治家者欲一家之慶，治國者欲一國之良，僕妾臣民，與身
竟何親也，而為勤苦修德乎？亦是堯、舜、周、孔虛失愉樂耳。一人修道，濟度
幾許蒼生？免脫幾身罪累？幸熟思之！汝曹若觀俗計，樹立門戶，不棄妻子，未
能出家；但當兼修戒行，留心誦讀，以為來世津梁。人生難得，無虛過也。
　　儒家君子，尚離庖廚，見其生不忍其死，聞其聲不食其肉。高柴、折像，未
知內教，皆能不殺，此乃仁者自然用心。含生之徒，莫不愛命；去殺之事，必勉
行之。好殺之人，臨死報驗，子孫殃禍，其數甚多，不能悉錄耳，且示數條於末。
　　梁世有人，常以雞卵白和沐，雲使發光，每沐輒二三十枚。臨死，發中但聞
啾啾數千雞雛聲。
　　江陵劉氏，以賣鱔羹為業。後生一兒頭是鱔，自頸以下，方為人耳。
　　王克為永嘉郡守，有人餉羊，集賓欲燕。而羊繩解，來投一客，先跪兩拜，
便入衣中。此客竟不言之，固無救請。須臾，宰羊為羹，先行至客。一臠入口，
便下皮內，周行遍體，痛楚號叫；方複說之。遂作羊鳴而死。
　　梁孝元在江州時，有人為望蔡縣令，經劉敬躬亂，縣廨被焚，寄寺而住。民
將牛酒作禮，縣令以牛系旛柱，屏除形像，舖設床坐，於堂上接賓。未殺之頃，
牛解，徑來至階而拜，縣令大笑，命左右宰之。飲噉醉飽，便臥簷下。稍醒而覺
體癢，爬搔隱疹，因爾成癩，十許年死。
　　楊思達為西陽郡守，值侯景亂，時複旱儉，饑民盜田中麥。思達遣一部曲守
視，所得盜者，輒截手腕，凡戮十餘人。部曲後生一男，自然無手。
　　齊有一奉朝請，家甚豪侈，非手殺牛，噉之不美。年三十許，病篤，大見牛
來，舉體如被刀刺，叫呼而終。
　　江陵高偉，隨吾入齊，凡數年，向幽州澱中捕魚。後病，每見群魚嚙之而死。
　　世有癡人，不識仁義，不知富貴並由天命。為子娶婦，恨其生資不足，倚作
舅姑之尊，蛇虺其性，毒口加誣，不識忌諱，罵辱婦之父母，卻成教婦不孝己身，
不顧他恨。但憐己之子女，不愛己之兒婦。如此之人，陰紀其過，鬼奪其算。慎
不可與為鄰，何況交結乎？避之哉！



卷第六　書證


書證第十七

　　詩雲：“參差荇菜。”爾雅雲：“荇，接餘也。”字或為莕。先儒解釋皆雲：
水草，圓葉細莖，隨水淺深。今是水悉有之，黃花似蓴，江南俗亦呼為豬蓴，或
呼為荇菜。劉芳具有注釋。而河北俗人多不識之，博士皆以參差者是莧菜，呼人
莧為人荇，亦可笑之甚。
　　詩雲：“誰謂荼苦？”爾雅、毛詩傳並以荼，苦菜也。又禮雲：“苦菜秀。
案：易統通卦驗玄圖曰：“苦菜生於寒秋，更冬歷春，得夏乃成。”今中原苦菜
則如此也。一名遊冬，葉似苦苣而細，摘斷有白汁，花黃似菊。江南別有苦菜，
葉似酸漿，其花或紫或白，子大如珠，熟時或赤或黑，此菜可以釋勞。案：郭璞
注爾雅，此乃蘵黃蒢也。今河北謂之龍葵。梁世講禮者，以此當苦菜；既無宿根，
至春方生耳，亦大誤也。又高誘注呂氏春秋曰：“榮而不實曰英。”苦菜當言英，
益知非龍葵也。
　　詩雲：“有杕之杜。”江南本並木傍施大，傳曰：“杕，獨貌也。”徐仙民
音徒計反。說文曰：“杕，樹貌也。”在木部。韻集音次第之第，而河北本皆為
夷狄之狄，讀亦如字，此大誤也。
　　詩雲：“駉駉牡馬。”江南書皆作牝牡之牡，河北本悉為放牧之牧。鄴下博
士見難雲：“駉頌既美僖公牧於□野之事，何限騲騭乎？”餘答曰：“案：毛傳
雲：‘駉駉，良馬腹幹肥張也。’其下又雲：‘諸侯六閒四種：有良馬，戎馬，
田馬，駑馬。’若作放牧之意，通於牝牡，則不容限在良馬獨得駉駉之稱。良馬，
天子以駕玉輅，諸侯以充朝聘郊祀，必無騲也。周禮圉人職：‘良馬，匹一人。
駑馬，麗一人。’圉人所養，亦非騲也；頌人舉其強駿者言之，於義為得也。易
曰：‘良馬逐逐。’左傳雲：‘以其良馬二。’亦精駿之稱，非通語也。今以詩
傳良馬，通於牧騲，恐失毛生之意，且不見劉芳義證乎？”
　　月令雲：“荔挺出。”鄭玄注雲：“荔挺，馬薤也。”說文雲：“荔，似蒲
而小，根可為刷。”廣雅雲：“馬薤，荔也。”通俗文亦雲馬藺。易統通卦驗玄
圖雲：“荔挺不出，則國多火災。”蔡邕月令章句雲：“荔似挺。”高誘注呂氏
春秋雲：“荔草挺出也。”然則月令注荔挺為草名，誤矣。河北平澤率生之。江
東頗有此物，人或種於階庭，但呼為旱蒲，故不識馬薤。講禮者乃以為馬莧；馬
莧堪食，亦名豚耳，俗名馬齒。江陵嘗有一僧，面形上廣下狹；劉緩幼子民譽，
年始數歲，俊晤善體物，見此僧雲：“面似馬莧。”其伯父絛因呼為荔挺法師。
絛親講禮名儒，尚誤如此。
　　詩雲：“將其來施施。”毛傳雲：“施施，難進之意。”鄭箋雲：“施施，
舒行貌也。”韓詩亦重為施施。河北毛詩皆雲施施。江南舊本，悉單為施，俗遂
是之，恐為少誤。
　　詩雲：“有渰萋萋，興雲祁祁。”毛傳雲：“渰，陰雲貌。萋萋，雲行貌。
祁祁，徐貌也。”箋雲：“古者，陰陽和，風雨時，其來祁祁然，不暴疾也。”
案：渰已是陰雲，何勞複雲“興雲祁祁”耶？“雲”當為“雨”，俗寫誤耳。班
固靈台詩雲：“三光宣精，五行布序，習習祥風，祁祁甘雨。”此其證也。
　　禮雲：“定猶豫，決嫌疑。”離騷曰：“心猶豫而狐疑。”先儒未有釋者。
案：屍子曰：“五尺犬為猶。”說文雲：“隴西謂犬子為猶。”吾以為人將犬行，
犬好豫在人前，待人不得，又來迎候，如此返往，至於終日，斯乃豫之所以為未
定也，故稱猶豫。或以爾雅曰：“猶如麂，善登木。”猶，獸名也，既聞人聲，
乃豫緣木，如此上下，故稱猶豫。狐之為獸，又多猜疑，故聽河冰無流水聲，然
後敢渡。今俗雲：“狐疑，虎蔔。”則其義也。
　　左傳曰：“齊侯痎，遂痁。”說文雲：“痎，二日一發之瘧。痁，有熱瘧也。”
案：齊侯之病，本是間日一發，漸加重乎故，為諸侯憂也。今北方猶呼痎瘧，音
皆。而世間傳本多以痎為疥，杜征南亦無解釋，徐仙民音介，俗儒就為通雲：“病
疥，令人惡寒，變而成瘧。”此臆說也。疥癬小疾，何足可論，寧有患疥轉作瘧
乎？
　　尚書曰：“惟影響。”周禮雲：“土圭測影，影朝影夕。”孟子曰：“圖影
失形。”莊子雲：“罔兩問影。”如此等字，皆當為光景之景。凡陰景者，因光
而生，故即謂為景。淮南子呼為景柱，廣雅雲：“晷柱掛景。”並是也。至晉世
葛洪字苑，傍始加影(去掉景)，音于景反。而世間輒改治尚書、周禮、莊、孟從
葛洪字，甚為失矣。
　　太公六韜，有天陳、地陳、人陳、雲鳥之陳。論語曰：“衛靈公問陳於孔子。”
左傳：“為魚麗之陳。”俗本多作阜傍車乘之車。案諸陳隊，並作陳、鄭之陳。
夫行陳之義，取於陳列耳，此六書為假借也，蒼、雅及近世字書，皆無別字；唯
王羲之小學章，獨阜傍作車，縱複俗行，不宜追改六韜、論語、左傳也。
　　詩雲：“黃鳥於飛，集於灌木。”傳雲：“灌木，叢木也。”此乃爾雅之文，
故李巡注曰：“木叢生曰灌。”爾雅末章又雲：“木族生為灌。”族亦叢聚也。
所以江南詩古本皆為叢聚之叢，而古叢字似最字，近世儒生，因改為最，解雲：
“木之最高長者。”案：眾家爾雅及解詩無言此者，唯周續之毛詩注，音為徂會
反，劉昌宗詩注，音為在公反，又祖會反：皆為穿鑿，失爾雅訓也。
　　“也”是語已及助句之辭，文籍備有之矣。河北經傳，悉略此字，其間字有
不可得無者，至如“伯也執殳”，“於旅也語”，“回也屢空”，“風，風也，
教也”，及詩傳雲：“不戢，戢也；不儺，儺也。”“不多，多也。”如斯之類，
儻削此文，頗成廢闕。詩言：“青青子衿。”傳曰：“青衿，青領也，學子之服。”
按：古者，斜領下連於衿，故謂領為衿。孫炎、郭璞注爾雅，曹大家注列女傳，
並雲：“衿，交領也。”鄴下詩本，既無“也”字，群儒因謬說雲：“青衿、青
領，是衣兩處之名，皆以青為飾。”用釋“青青”二字，其失大矣！又有俗學，
聞經傳中時須也字，輒以意加之，每不得所，益成可笑。
　　易有蜀才注，江南學士，遂不知是何人。王儉四部目錄，不言姓名，題雲：
“王弼後人。”謝炅、夏侯該，並讀數千卷書，皆疑是譙周；而李蜀書一名漢之
書，雲：“姓範名長生，自稱蜀才。”南方以晉家渡江後，北間傳記，皆名為偽
書，不貴省讀，故不見也。
　　禮王制雲：“臝股肱。”鄭注雲：“謂揎衣出其臂脛。”今書皆作擐甲之擐。
國子博士蕭該雲：“擐當作揎，音宣，擐是穿著之名，非出臂之義。”案字林，
蕭讀是，徐爰音患，非也。
　　漢書：“田肯賀上。”江南本皆作“宵”字。沛國劉顯，博覽經籍，偏精班
漢，梁代謂之漢聖。顯子臻，不墜家業。讀班史，呼為田肯。梁元帝嘗問之，答
曰：“此無義可求，但臣家舊本，以雌黃改‘宵’為‘肯’。”元帝無以難之。
吾至江北，見本為“肯”。
　　漢書王莽贊雲：“紫色蛙聲，餘分閏位。”蓋謂非玄黃之色，不中律呂之音
也。近有學士，名問甚高，遂雲：“王莽非直鳶髆虎視，而複紫色蛙聲。”亦為
誤矣。
　　簡策字，竹下施朿，末代隸書，似杞、宋之宋，亦有竹下遂為夾者；猶如刺
字之傍應為朿，今亦作夾。徐仙民春秋、禮音，遂以筴為正字，以策為音，殊為
顛倒。史記又作悉字，誤而為述，作妒字，誤而為姤，裴、徐、鄒皆以悉字音述，
以妒字音姤。既爾，則亦可以亥為豕字音，以帝為虎字音乎？
　　張揖雲：“虙，今伏羲氏也。”孟康漢書古文注亦雲：“虙，今伏。”而皇
甫謐雲：“伏羲或謂之宓羲。”按諸經史緯候，遂無宓羲之號。虙字從虍，宓字
從宓(去掉必)，下俱為必，末世傳寫，遂誤以虙為宓，而帝王世紀因更立名耳。
何以驗之？孔子弟子虙子賤為單父宰，即虙羲之後，俗字亦為宓，或複加山。今
兗州永昌郡城，舊單父地也，東門有子賤碑，漢世所立，乃曰：“濟南伏生，即
子賤之後。”是知虙之與伏，古來通字，誤以為宓，較可知矣。
　　太史公記曰：“寧為雞口，無為牛後。”此是刪戰國策耳。案：延篤戰國策
音義曰：“屍，雞中之主。從，牛子。”然則，“口”當為“屍”，“後”當為
“從”，俗寫誤也。
　　應劭風俗通雲：“太史公記：‘高漸離變名易姓，為人庸保，匿作于宋子，
久之作苦，聞其家堂上有客擊築，伎癢，不能無出言。’”案：伎癢者，懷其伎
而腹癢也。是以潘嶽射雉賦亦雲：“徒心煩而伎癢。”今史記並作“徘徊”，或
作“彷徨不能無出言”，是為俗傳寫誤耳。
　　太史公論英布曰：“禍之興自愛姬，生於妒媚，以至滅國。”又漢書外戚傳
亦雲：“成結寵妾妒媚之誅。”此二“媚”並當作“媢”，媢亦妒也，義見禮記、
三蒼。且五宗世家亦雲：“常山憲王后妒媢。”王充論衡雲：“妒夫媢婦生，則
忿怒鬥訟。”益知媢是妒之別名。原英布之誅為意賁赫耳，不得言媚。
　　史記始皇本紀：“二十八年，丞相隗林、丞相王綰等，議於海上。”諸本皆
作山林之“林。”。開皇二年五月，長安民掘得秦時鐵稱權，旁有銅塗鐫銘二所。
其一所曰：“廿六年，皇帝盡並兼天下諸侯，黔首大安，立號為皇帝，乃詔丞相
狀、綰，法度量則不壹嫌疑者，皆明壹之。”凡四十字。其一所曰：“元年，制
詔丞相斯、去疾，法度量，盡始皇帝為之，皆有刻辭焉。今襲號而刻辭不稱始皇
帝，其于久遠也，如後嗣為之者，不稱成功盛德，刻此詔□左，使毋疑。”凡五
十八字，一字磨滅，見有五十七字，了了分明。其書兼為古隸。餘被敕寫讀之，
與內史令李德林對，見此稱權，今在官庫；其“丞相狀”字，乃為狀貌之“狀”，
爿旁作犬；則知俗作“隗林”，非也，當為“隗狀”耳。
　　漢書雲：“中外禔福。”字當從示。禔，安也，音匙匕之匙，義見蒼雅、方
言。河北學士皆雲如此。而江南書本，多誤從手，屬文者對耦，並為提挈之意，
恐為誤也。
　　或問：“漢書注：‘為元後父名禁，故禁中為省中。’何故以‘省’代
‘禁’？”答曰：“案：周禮宮正：‘掌王宮之戒令糾禁。’鄭注雲：‘糾，猶
割也，察也。’李登雲：‘省，察也。’張揖雲：‘省，今省祭(示改言)也。’
然則小井、所領二反，並得訓察。其處既常有禁衛省察，故以‘省’代‘禁’。
祭(示改言)，古察字也。”
　　漢明帝紀：“為四姓小侯立學。”按：桓帝加元服，又賜四姓及梁、鄧小侯
帛，是知皆外戚也。明帝時，外戚有樊氏、郭氏、陰氏、馬氏為四姓。謂之小侯
者，或以年小獲封，故須立學耳。或以侍祠猥朝，侯非列侯，故曰小侯，禮雲：
“庶方小侯。”則其義也。
　　後漢書雲：“鸛雀銜三鱔魚。”多假借為鱣鮪之鱣；俗之學士，因謂之為鱣
魚。案：魏武四時食制：“鱣魚大如五鬥奩，長一丈。”郭璞注爾雅：“鱣長二
三丈。”安有鸛雀能勝一者，況三乎？鱣又純灰色，無文章也。鱔魚長者不過三
尺，大者不過三指，黃地黑文；故都講雲：“蛇鱔，卿大夫服之象也。”續漢書
及搜神記亦說此事，皆作“鱔”字。孫卿雲：“魚鱉鰍鱣。”及韓非、說苑皆曰：
“鱣似蛇，蠶似蠋。”並作“鱣”字。假“鱣”為“鱔”，其來久矣。
　　後漢書：“酷吏樊曄為天水郡守，涼州為之歌曰：‘寧見乳虎穴，不入冀府
寺。’”而江南書本“穴”皆誤作“六”。學士因循，迷而不寤。夫虎豹穴居，
事之較者；所以班超雲：“不探虎穴，安得虎子？”寧當論其六七耶？
　　後漢書楊由傳雲：“風吹削肺。”此是削劄牘之柿耳。古者，書誤則削之，
故左傳雲“削而投之”是也。或即謂劄為削，王褒童約曰：“書削代牘。”蘇竟
書雲：“昔以摩研編削之才。”皆其證也。詩雲：“伐木滸滸。”毛傳雲：“滸
滸，柿貌也。”史家假借為肝肺字，俗本因是悉作脯臘之脯，或為反哺之哺。學
士因解雲：“削哺，是屏障之名。”既無證據，亦為妄矣！此是風角占候耳。風
角書曰：“庶人風者，拂地揚塵轉削。”若是屏障，何由可轉也？
　　三輔決錄雲：“前隊大夫范仲公，鹽豉蒜果共一筩。”“果”當作魏顆之
“顆”。北土通呼物一塊，改為一顆，蒜顆是俗間常語耳。故陳思王鷂雀賦曰：
“頭如果蒜，目似擘椒。”又道經雲：“合口誦經聲璅璅，眼中淚出珠子(石果)。”
其字雖異，其音與義頗同。江南但呼為蒜符，不知謂為顆。學士相承，讀為裹結
之裹，言鹽與蒜共一苞裹，內筩中耳。正史削繁音義又音蒜顆為苦戈反，皆失也。
　　有人訪吾曰：“魏志蔣濟上書雲‘弊(支力)之民’，是何字也？”餘應之
曰：“意為(支力)即是(危皮)倦之(危皮)耳。張揖、呂忱並雲：‘支傍作刀劍之
刀，亦是剞字。’不知蔣氏自造支傍作筋力之力，或借剞字，終當音九偽反。”
　　晉中興書：“太山羊曼，常頹縱任俠，飲酒誕節，兗州號為濌伯。”此字皆
無音訓。梁孝元帝常謂吾曰：“由來不識。唯張簡憲見教，呼為嚃羹之嚃。自爾
便遵承之，亦不知所出。”簡憲是湘州刺史張纘謚也，江南號為碩學。案：法盛
世代殊近，當是耆老相傳；俗間又有濌濌語，蓋無所不施，無所不容之意也。顧
野王玉篇誤為黑傍遝。顧雖博物，猶出簡憲、孝元之下，而二人皆雲重邊。吾所
見數本，並無作黑者。重遝是多饒積厚之意，從黑更無義旨。
　　古樂府歌詞，先述三子，次及三婦，婦是對舅姑之稱。其末章雲：“丈人且
安坐，調弦未遽央。”古者，子婦供事舅姑，旦夕在側，與兒女無異，故有此言。
丈人亦長老之目，今世俗猶呼其祖考為先亡丈人。又疑“丈”當作“大”，北間
風俗，婦呼舅為大人公。“丈”之與“大”，易為誤耳。近代文士，頗作三婦詩，
乃為匹嫡並耦己之群妻之意，又加鄭、衛之辭，大雅君子，何其謬乎？
　　古樂府歌百里奚詞曰：“百里奚，五羊皮。憶別時，烹伏雌，吹扊(上戶下
多)；今日富貴忘我為！”“吹”當作炊煮之“炊”。案：蔡邕月令章句曰：“鍵，
關牡也，所以止扉，或謂之剡移。”然則當時貧困，並以門牡木作薪炊耳。聲類
作扊，又或作扂。
　　通俗文，世間題雲“河南服虔字子慎造”。虔既是漢人，其敘乃引蘇林、張
揖；蘇、張皆是魏人。且鄭玄以前，全不解反語，通俗反音，甚會近俗。阮孝緒
又雲“李虔所造”。河北此書，家藏一本，遂無作李虔者。晉中經簿及七志，並
無其目，竟不得知誰制。然其文義允愜，實是高才。殷仲堪常用字訓，亦引服虔
俗說，今複無此書，未知即是通俗文，為當有異？或更有服虔乎？不能明也。
　　或問：“山海經，夏禹及益所記，而有長沙、零陵、桂陽、諸暨，如此郡縣
不少，以為何也？”答曰：“史之闕文，為日久矣；加複秦人滅學，董卓焚書，
典籍錯亂，非止於此。譬猶本草神農所述，而有豫章、朱崖、趙國、常山、奉高、
真定、臨淄、馮翊等郡縣名，出諸藥物；爾雅周公所作，而雲‘張仲孝友’；仲
尼修春秋，而經書孔丘卒；世本左丘明所書，而有燕王喜、漢高祖；汲塚瑣語，
乃載秦望碑；蒼頡篇李斯所造，而雲‘漢兼天下，海內並廁，豨黥韓覆，畔討滅
殘’；列仙傳劉向所造，而贊雲七十四人出佛經；列女傳亦向所造，其子歆又作
頌，終於趙悼後，而傳有更始韓夫人、明德馬後及梁夫人嫕：皆由後人所羼，非
本文也。”
　　或問曰：“東宮舊事何以呼鴟尾為祠尾？”答曰：“張敝者，吳人，不甚稽
古，隨宜記注，逐鄉俗訛謬，造作書字耳。吳人呼祠祀為鴟祀，故以祠代鴟字；
呼紺為禁，故以絲傍作禁代紺字；呼盞為竹簡反，故以木傍作展代盞字；呼鑊字
為霍字，故以金傍作霍代鑊字；又金傍作患為鐶字，木傍作鬼為魁字，火傍作庶
為炙字，既下作毛為髻字；金花則金傍作華，窗扇則木傍作扇：諸如此類，專輒
不少。
　　又問：“東宮舊事‘六色罽(絲畏)’，是何等物？當作何音？”答曰：“案：
說文雲：‘莙，牛藻也，讀若威。’音隱：‘塢瑰反。’即陸機所謂‘聚藻，葉
如蓬’者也。又郭璞注三蒼亦雲：‘蘊，藻之類也，細葉蓬茸生。’然今水中有
此物，一節長數寸，細茸如絲，圓繞可愛，長者二三十節，猶呼為莙。又寸斷五
色絲，橫著線股間繩之，以象莙草，用以飾物，即名為莙；於時當紺六色罽，作
此莙以飾緄帶，張敞因造絲旁畏耳，宜作隈。”
　　柏人城東北有一孤山，古書無載者。唯闞駰十三州志以為舜納於大麓，即謂
此山，其上今猶有堯祠焉；世俗或呼為宣務山，或呼為虛無山，莫知所出。趙郡
士族有李穆叔、季節兄弟、李普濟，亦為學問，並不能定鄉邑此山。餘嘗為趙州
佐，共太原王邵讀柏人城西門內碑。碑是漢桓帝時柏人縣民為縣令徐整所立，銘
曰：“山有巏婺(女改山)，王喬所仙。”方知此巏婺(女改山)山也。巏字遂無所
出。婺(女改山)字依諸字書，即旄丘之旄也；旄字，字林一音亡付反，今依附俗
名，當音權務耳。入鄴，為魏收說之，收大嘉歎。值其為趙州莊嚴寺碑銘，因雲：
“權務之精。”即用此也。
　　或問：“一夜何故五更？更何所訓？”答曰：“漢、魏以來，謂為甲夜、乙
夜、丙夜、丁夜、戊夜，又雲鼓，一鼓、二鼓、三鼓、四鼓、五鼓，亦雲一更、
二更、三更、四更、五更，皆以五為節。西都賦亦雲：‘衛以嚴更之署。’所以
爾者，假令正月建寅，斗柄夕則指寅，曉則指午矣；自寅至午，凡歷五辰。冬夏
之月，雖複長短參差，然辰間遼闊，盈不過六，縮不至四，進退常在五者之間。
更，歷也，經也，故曰五更爾。”
　　爾雅雲：“朮，山薊也。”郭璞注雲：“今朮似薊而生山中。”案：朮葉其
體似薊，近世文士，遂讀薊為筋肉之筋，以耦地骨用之，恐失其義。
　　或問：“俗名傀儡子為郭禿，有故實乎？”答曰：“風俗通雲：‘諸郭皆諱
禿。’當是前代人有姓郭而病禿者，滑稽戲調，故後人為其象，呼為郭禿，猶文
康象庾亮耳。”
　　或問曰：“何故名治獄參軍為長流乎？”答曰：“帝王世紀雲：‘帝少昊崩，
其神降於長流之山，於祀主秋。’案：周禮秋官，司寇主刑罰、長流之職，漢、
魏捕賊掾耳。晉、宋以來，始為參軍，上屬司寇，故取秋帝所居為嘉名焉。”
　　客有難主人曰：“今之經典，子皆謂非，說文所言，於皆雲是，然則許慎勝
孔子乎？”主人拊掌大笑，應之曰：“今之經典，皆孔子手跡耶？”客曰：“今
之說文，皆許慎手跡乎？”答曰：“許慎檢以六文，貫以部分，使不得誤，誤則
覺之。孔子存其義而不論其文也。先儒尚得改文從意，何況書寫流傳耶？必如左
傳止戈為武，反正為乏，皿蟲為蠱，亥有二首六身之類，後人自不得輒改也，安
敢以說文校其是非哉？且餘亦不專以說文為是也，其有援引經傳，與今乖者，未
之敢從。又相如封禪書曰：‘導一莖六穗於庖，犧雙觡共抵之獸。’此導訓擇，
光武詔雲：‘非徒有豫養導擇之勞’是也。而說文雲：‘導是禾名。’引封禪書
為證；無妨自當有禾名導，非相如所用也。‘禾一莖六穗於庖’，豈成文乎？縱
使相如天才鄙拙，強為此語；則下句當雲‘麟雙觡共抵之獸’，不得雲犧也。吾
嘗笑許純儒，不達文章之體，如此之流，不足憑信。大抵服其為書，隱括有條例，
剖析窮根源，鄭玄注書，往往引以為證；若不信其說，則冥冥不知一點一畫，有
何意焉。”
　　世間小學者，不通古今，必依小篆，是正書記；凡爾雅、三蒼、說文，豈能
悉得蒼頡本指哉？亦是隨代損益，互有同異。西晉已往字書，何可全非？但令體
例成就，不為專輒耳。考校是非，特須消息。至如“仲尼居”，三字之中，兩字
非體，三蒼“尼”旁益“丘”，說文“屍”下施“幾”：如此之類，何由可從？
古無二字，又多假借，以中為仲，以說為悅，以召為邵，以閒為閒：如此之徒，
亦不勞改。自有訛謬，過成鄙俗，“亂”旁為“舌”，“揖”下無“耳”，“黿”、
“鼉”從“龜”，“奮”、“奪”從“雚”，“席”中加“帶”，“惡”上安
“西”，“鼓”外設“皮”，“鑿”頭生“毀”，“離”則配“禹”，“壑”乃
施“豁”，“巫”混“經”旁，“皋”分“澤”片，“獵”化為“獦”，“寵”
變成“(上穴下龍)”，“業”左益“片”，“靈”底著“器”，“率”字自有律
音，強改為別；“單”字自有善音，輒析成異：如此之類，不可不治。吾昔初看
說文，蚩薄世字，從正則懼人不識，隨俗則意嫌其非，略是不得下筆也。所見漸
廣，更知通變，救前之執，將欲半焉。若文章著述，猶擇微相影響者行之，官曹
文書，世間尺牘，幸不違俗也。
　　案：彌亙字從二閒舟，詩雲：“亙之秬秠”是也。今之隸書，轉舟為日；而
何法盛中興書乃以舟在二閒為舟航字，謬也。春秋說以人十四心為德，詩說以二
在天下為酉，漢書以貨泉為白水真人，新論以金昆為銀，國志以天上有口為吳，
晉書以黃頭小人為恭，宋書以召刀為邵，參同契以人負告為造：如此之例，蓋數
術謬語，假借依附，雜以戲笑耳。如猶轉貢字為項，以叱為匕，安可用此定文字
音讀乎？潘、陸諸子離合詩、賦，栻蔔、破字經，及鮑昭謎字，皆取會流俗，不
足以形聲論之也。
　　河間邢芳語吾雲：“賈誼傳雲：‘日中必(上彗下火)。’注：‘(上彗下火)，
暴也。’曾見人解雲：‘此是暴疾之意，正言日中不須臾，卒然便昃耳。’此釋
為當乎？”吾謂邢曰：“此語本出太公六韜，案字書，古者暴曬字與暴疾字相似，
唯下少異，後人專輒加傍日耳。言日中時，必須曝曬，不爾者，失其時也。晉灼
已有詳釋。”芳笑服而退。



卷第七　音辭　雜藝　終制


音辭第十八

　　夫九州之人，言語不同，生民已來，固常然矣。自春秋標齊言之傳，離騷目
楚詞之經，此蓋其較明之初也。後有揚雄著方言，其言大備。然皆考名物之同異，
不顯聲讀之是非也。逮鄭玄注六經，高誘解呂覽、淮南，許慎造說文，劉熹制釋
名，始有譬況假借以證音字耳。而古語與今殊別，其間輕重清濁，猶未可曉；加
以內言外言、急言徐言、讀若之類，益使人疑。孫叔言創爾雅音義，是漢末人獨
知反語。至於魏世，此事大行。高貴鄉公不解反語，以為怪異。自茲厥後，音韻
鋒出，各有土風，遞相非笑，指馬之諭，未知孰是。共以帝王都邑，參校方俗，
考核古今，為之折衷。搉而量之，獨金陵與洛下耳。南方水土和柔，其音清舉而
切詣，失在浮淺，其辭多鄙俗。北方山川深厚，其音沈濁而(金化)鈍，得其質直，
其辭多古語。然冠冕君子，南方為優；閭堣p人，北方為愈。易服而與之談，南
方士庶，數言可辯；隔垣而聽其語，北方朝野，終日難分。而南染吳、越，北雜
夷虜，皆有深弊，不可具論。其謬失輕微者，則南人以錢為涎，以石為射，以賤
為羨，以是為舐；北人以庶為戍，以如為儒，以紫為姊，以洽為狎。如此之例，
兩失甚多。至鄴已來，唯見崔子約、崔瞻叔侄，李祖仁、李蔚兄弟，頗事言詞，
少為切正。李季節著音韻決疑，時有錯失；陽休之造切韻，殊為疏野。吾家兒女，
雖在孩稚，便漸督正之；一言訛替，以為己罪矣。雲為品物，未考書記者，不敢
輒名，汝曹所知也。
　　古今言語，時俗不同；著述之人，楚、夏各異。蒼頡訓詁，反稗為逋賣，反
娃為於乖；戰國策音刎為免，穆天子傳音諫為間；說文音戛為棘，讀皿為猛；字
林音看為口甘反，音伸為辛；韻集以成、仍、宏、登合成兩韻，為、奇、益、石
分作四章；李登聲類以系音羿，劉昌宗周官音讀乘若承；此例甚廣，必須考校。
前世反語，又多不切，徐仙民毛詩音反驟為在遘，左傳音切椽為徒緣，不可依信，
亦為眾矣。今之學士，語亦不正；古獨何人，必應隨其偽僻乎？通俗文曰：“入
室求曰搜。”反為兄侯。然則兄當音所榮反。今北俗通行此音，亦古語之不可用
者。璵璠，魯人寶玉，當音餘煩，江南皆音藩屏之藩。岐山當音為奇，江南皆呼
為神只之只。江陵陷沒，此音被於關中，不知二者何所承案。以吾淺學，未之前
聞也。
　　北人之音，多以舉、莒為矩；唯李季節雲：“齊桓公與管仲於臺上謀伐莒，
東郭牙望見桓公口開而不閉，故知所言者莒也。然則莒、矩必不同呼。”此為知
音矣。
　　夫物體自有精麤，精麤謂之好惡；人心有所去取，去取謂之好惡。此音見于
葛洪、徐邈。而河北學士讀尚書雲好生惡殺。是為一論物體，一就人情，殊不通
矣。
　　甫者，男子之美稱，古書多假借為父子；北人遂無一人呼為甫者，亦所未喻。
唯管仲、範增之號，須依字讀耳。
　　案：諸字書，焉者鳥名，或雲語詞，皆音於愆反。自葛洪要用字苑分焉字音
訓：若訓何訓安，當音於愆反，“於焉逍遙”，“於焉嘉客”，“焉用佞”，“焉
得仁”之類是也；若送句及助詞，當音矣愆反，“故稱龍焉”，“故稱血焉”，
“有民人焉”，“有社稷焉”，“托始焉爾”，“晉、鄭焉依”之類是也。江南
至今行此分別，昭然易曉；而河北混同一音，雖依古讀，不可行於今也。
　　邪者，未定之詞。左傳曰：“不知天之棄魯邪？抑魯君有罪於鬼神邪？”莊
子雲：“天邪地邪？”漢書雲：“是邪非邪？”之類是也。而北人即呼為也，亦
為誤矣。難者曰：“系辭雲：‘乾坤，易之門戶邪？’此又為未定辭乎？”答曰：
“何為不爾！上先標問，下方列德以折之耳。”
　　江南學士讀左傳，口相傳述，自為凡例，軍自敗曰敗，打破人軍曰敗。諸記
傳未見補敗反，徐仙民讀左傳，唯一處有此音，又不言自敗、敗人之別，此為穿
鑿耳。
　　古人雲：“膏粱難整。”以其為驕奢自足，不能克勵也。吾見王侯外戚，語
多不正，亦由內染賤保傅，外無良師友故耳。梁世有一侯，嘗對元帝飲謔，自陳
“癡鈍”，乃成“颸段”，元帝答之雲：“颸異涼風，段非幹木。”謂“郢州”
為“永州”，元帝啟報簡文，簡文雲：‘庚辰吳入，遂成司隸。”如此之類，舉
口皆然。元帝手教諸子侍讀，以此為誡。
　　河北切攻字為古琮，與工、公、功三字不同，殊為僻也。比世有人名暹，自
稱為纖；名琨，自稱為袞；名洸，自稱為汪；名(素勺)，自稱為獡。非唯音韻舛
錯，亦使其兒孫避諱紛紜矣。


雜藝第十九

　　真草書跡，微須留意。江南諺雲：“尺牘書疏，千里面目也。”承晉、宋餘
俗，相與事之，故無頓狼狽者。吾幼承門業，加性愛重，所見法書亦多，而翫習
功夫頗至，遂不能佳者，良由無分故也。然而此藝不須過精。夫巧者勞而智者憂，
常為人所役使，更覺為累；韋仲將遺戒，深有以也。
　　王逸少風流才士，蕭散名人，舉世惟知其書，翻以能自蔽也。蕭子雲每歎曰：
“吾著齊書，勒成一典，文章弘義，自謂可觀；唯以筆跡得名，亦異事也。”王
褒地胄清華，才學優敏，後雖入關，亦被禮遇。猶以書工，崎嶇碑碣之間，辛苦
筆硯之役，嘗悔恨曰：“假使吾不知書，可不至今日邪？”以此觀之，慎勿以書
自命。雖然，廝猥之人，以能書拔擢者多矣。故道不同不相為謀也。
　　梁氏秘閣散逸以來，吾見二王真草多矣，家中嘗得十卷；方知陶隱居、阮交
州、蕭祭酒諸書，莫不得羲之之體，故是書之淵源。蕭晚節所變，乃右軍年少時
法也。
　　晉、宋以來，多能書者。故其時俗，遞相染尚，所有部帙，楷正可觀，不無
俗字，非為大損。至梁天監之間，斯風未變；大同之末，訛替滋生。蕭子雲改易
字體，邵陵王頗行偽字；朝野翕然，以為楷式，畫虎不成，多所傷敗。至為一字，
唯見數點，或妄斟酌，逐便轉移。爾後墳籍，略不可看。北朝喪亂之餘，書跡鄙
陋，加以專輒造字，猥拙甚於江南。乃以百念為憂，言反為變，不用為罷，追來
為歸，更生為蘇，先人為老，如此非一，遍滿經傳。唯有姚元標工於楷隸，留心
小學，後生師之者眾。洎于齊末，秘書繕寫，賢於往日多矣。
　　江南閭媔’陬e書賦，乃陶隱居弟子杜道士所為；其人未甚識字，輕為軌則，
託名貴師，世俗傳信，後生頗為所誤也。
　　畫繪之工，亦為妙矣；自古名士，多或能之。吾家嘗有梁元帝手畫蟬雀白團
扇及馬圖，亦難及也。武烈太子偏能寫真，坐上賓客，隨宜點染，即成數人，以
問童孺，皆知姓名矣。蕭賁、劉孝先、劉靈，並文學已外，複佳此法。翫閱古今，
特可寶愛。若官未通顯，每被公私使令，亦為猥役。吳縣顧士端出身湘東王國侍
郎，後為鎮南府刑獄參軍，有子曰庭，西朝中書舍人，父子並有琴書之藝，尤妙
丹青，常被元帝所使，每懷羞恨。彭城劉嶽，橐之子也，仕為驃騎府管記、平氏
縣令，才學快士，而畫絕倫。後隨武陵王入蜀，下牢之敗，遂為陸護軍畫支江寺
壁，與諸工巧雜處。向使三賢都不曉畫，直運素業，豈見此恥乎？
　　弧矢之利，以威天下，先王所以觀德擇賢，亦濟身之急務也。江南謂世之常
射，以為兵射，冠冕儒生，多不習此；別有博射，弱弓長箭，施於准的，揖讓升
降，以行禮焉。防禦寇難，了無所益。亂離之後，此術遂亡。河北文士，率曉兵
射，非直葛洪一箭，已解追兵，三九燕集，常縻榮賜。雖然要輕禽，截狡獸，不
願汝輩為之。
　　卜筮者，聖人之業也；但近世無複佳師，多不能中。古者，蔔以決疑，今人
生疑于蔔；何者？守道信謀，欲行一事，蔔得惡卦，反令(心式)(心式)，此之謂
乎！且十中六七，以為上手，粗知大意，又不委曲。凡射奇偶，自然半收，何足
賴也。世傳雲：“解陰陽者，為鬼所嫉，坎壈貧窮，多不稱泰。”吾觀近古以來，
尤精妙者，唯京房、管輅、郭璞耳，皆無官位，多或罹災，此言令人益信。儻值
世網嚴密，強負此名，便有詿誤，亦禍源也。及星文風氣，率不勞為之。吾嘗學
六壬式，亦值世閒好匠，聚得龍首、金匱、玉軨變、玉歷十許種書，討求無驗，
尋亦悔罷。凡陰陽之術，與天地俱生，亦吉凶德刑，不可不信；但去聖既遠，世
傳術書，皆出流俗，言辭鄙淺，驗少妄多。至如反支不行，竟以遇害；歸忌寄宿，
不免凶終：拘而多忌，亦無益也。
　　算術亦是六藝要事；自古儒士論天道，定律歷者，皆學通之。然可以兼明，
不可以專業。江南此學殊少，唯范陽祖晅精之，位至南康太守。河北多曉此術。
　　醫方之事，取妙極難，不勸汝曹以自命也。微解藥性，小小和合，居家得以
救急，亦為勝事，皇甫謐、殷仲堪則其人也。
　　禮曰：“君子無故不徹琴瑟。”古來名士，多所愛好。洎于梁初，衣冠子孫，
不知琴者，號有所闕；大同以末，斯風頓盡。然而此樂愔愔雅致，有深味哉！今
世曲解，雖變于古，猶足以暢神情也。唯不可令有稱譽，見役勳貴，處之下坐，
以取殘杯冷炙之辱。戴安道猶遭之，況爾曹乎！
　　家語曰：“君子不博，為其兼行惡道故也。”論語雲：“不有博弈者乎？為
之，猶賢乎已。”然則聖人不用博弈為教；但以學者不可常精，有時疲倦，則儻
為之，猶勝飽食昏睡，兀然端坐耳。至如吳太子以為無益，命韋昭論之；王肅、
葛洪、陶侃之徒，不許目觀手執，此並勤篤之志也。能爾為佳。古為大博則六箸，
小博則二煢，今無曉者。比世所行，一煢十二棋，數術淺短，不足可翫。圍棋有
手談、坐隱之目，頗為雅戲；但令人耽憒，廢喪實多，不可常也。
　　投壺之禮，近世愈精。古者，實以小豆，為其矢之躍也。今則唯欲其驍，益
多益喜，乃有倚竿、帶劍、狼壺、豹尾、龍首之名。其尤妙者，有蓮花驍。汝南
周(王貴)，弘正之子，會稽賀徽，賀革之子，並能一箭四十餘驍。賀又嘗為小障，
置壺其外，隔障投之，無所失也。至鄴以來，亦見廣寧、蘭陵諸王，有此校具，
舉國遂無投得一驍者。彈棋亦近世雅戲，消愁釋憒，時可為之。


終制第二十

　　死者，人之常分，不可免也。吾年十九，值梁家喪亂，其間與白刃為伍者，
亦常數輩；幸承餘福，得至於今。古人雲：“五十不為夭。”吾已六十餘，故心
坦然，不以殘年為念。先有風氣之疾，常疑奄然，聊書素懷，以為汝誡。
　　先君先夫人皆未還建鄴舊山，旅葬江陵東郭。承聖末，已啟求揚都，欲營遷
厝。蒙詔賜銀百兩，已於揚州小郊北地燒磚，便值本朝淪沒，流離如此，數十年
間，絕於還望。今雖混一，家道罄窮，何由辦此奉營資費？且揚都汙毀，無複孑
遺，還被下濕，未為得計。自咎自責，貫心刻髓。計吾兄弟，不當仕進；但以門
衰，骨肉單弱，五服之內，傍無一人，播越他鄉，無複資蔭；使汝等沈淪廝役，
以為先世之恥；故靦冒人間，不敢墜失。兼以北方政教嚴切，全無隱退者故也。
　　今年老疾侵，儻然奄忽，豈求備禮乎？一日放臂，沐浴而已，不勞複魄，殮
以常衣。先夫人棄背之時，屬世荒饉，家塗空迫，兄弟幼弱，棺器率薄，藏內無
磚。吾當松棺二寸，衣帽已外，一不得自隨，床上唯施七星板；至如蠟弩牙、玉
豚、錫人之屬，並須停省，糧罌明器，故不得營，碑誌旒旐，彌在言外。載以鱉
甲車，襯土而下，平地無墳；若懼拜掃不知兆域，當築一堵低牆於左右前後，隨
為私記耳。靈筵勿設枕幾，朔望祥禫，唯下白粥清水幹棗，不得有酒肉餅果之祭。
親友來餟酹者，一皆拒之。汝曹若違吾心，有加先妣，則陷父不孝，在汝安乎？
其內典功德，隨力所至，勿刳竭生資，使凍餒也。四時祭祀，周、孔所教，欲人
勿死其親，不忘孝道也。求諸內典，則無益焉。殺生為之，翻增罪累。若報罔極
之德，霜露之悲，有時齋供，及七月半盂蘭盆，望於汝也。
　　孔子之葬親也，雲：“古者，墓而不墳。丘東西南北之人也，不可以弗識也。”
於是封之崇四尺。然則君子應世行道，亦有不守墳墓之時，況為事際所逼也！吾
今羈旅，身若浮雲，竟未知何鄉是吾葬地；唯當氣絕便埋之耳。汝曹宜以傳業揚
名為務，不可顧戀朽壤，以取堙沒也。








*** END OF THE PROJECT GUTENBERG EBOOK 顔氏家訓 ***


    

