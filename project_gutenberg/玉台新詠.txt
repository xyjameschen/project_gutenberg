*** START OF THE PROJECT GUTENBERG EBOOK 玉台新詠 ***




Produced by Neiing Young




集序
夫凌雲概日，由余之所未窺；千門萬戶，張衡之所曾賦。周王璧台之上，漢帝金屋之中
，玉樹以珊瑚作枝，珠簾以玳瑁為押，其中有麗人焉。其人五陵豪族，充選掖庭；四姓
良家，馳名永巷。亦有穎川、新市，河間、觀津，本號嬌娥，曾名巧笑。楚王宮裡，無
不推其細腰；衛國佳人，俱言訝其纖手。閱詩敦禮，豈東鄰之自媒，婉約風流，異西施
之被教。弟兄協律，生小學歌，少長河陽，由來能舞。琵琶新曲，無待石崇；箜篌雜引
，非關曹植。傳鼓瑟於楊家，得吹簫於秦女。至若寵聞長樂，陳後知而不平；畫出天仙
，閼氏覽而遙妒。至如東鄰巧笑，來侍寢於更衣；西子微顰，得橫陳於甲帳。陪游馺娑
，騁纖腰於結風；長樂鴛鴦，奏新聲於度曲。妝鳴蟬之薄鬢，照墮馬之垂鬟。反插金鈿
，橫抽寶樹。南都石黛，最發雙蛾；北地燕支，偏開兩靨。亦有嶺上仙童，分丸魏帝；
腰中寶鳳，授歷軒轅。金星將婺女爭華，麝月與常娥競爽。驚鸞冶袖，時飄韓掾之香；
飛燕長裾，宜結陳王之佩。雖非圖畫，入甘泉而不分；言異神仙，戲陽台而無別。真可
謂傾國傾城，無對無雙者也。

加以天時開朗，逸思雕華，妙解文章，尤工詩賦。琉璃硯匣，終日隨身；翡翠筆床，無
時離手。清文滿篋，非惟芍葯之花；新制連篇，寧止葡萄之樹。九日登高，時有緣情之
作；萬年公主，非無累德之辭。其佳麗也如彼，其才情也如此。既而椒宮宛轉，柘觀陰
岑，絳鶴晨嚴，銅蠡晝靜。三星未夕，不事懷衾，五日猶賒，誰能理曲。優遊少托，寂
寞多閒。厭長樂之疏鐘，勞中宮之緩箭。纖腰無力，怯南陽之搗衣；生長深宮，笑扶風
之織錦。雖復投壺玉女，為歡盡於百嬌；爭博齊姬，心賞窮於六箸。無怡神於暇景，惟
屬意於新詩。庶得代彼皋蘇，蠲茲愁疾。

但往世名篇，當今巧制，分諸麟閣，散在鴻都。不藉篇章，無由披覽。於是然脂冥寫，
弄筆晨書。選錄艷歌，凡為十卷。曾無參於雅頌，亦靡濫於風人。涇渭之間，若斯而已
。於是麗以金箱，裝之寶軸。三台妙跡，龍伸蠖屈之書；五色華箋，河北膠東之紙。高
樓紅粉，仍定魚魯之文；辟惡生香，聊防羽陵之蠹。靈飛太甲，高檀玉函；鴻烈仙方，
長推丹枕。至如青牛帳裡，餘曲既終；朱鳥窗前，新妝已竟。方當開茲縹帙，散此縚繩
，永對玩於書幃，長循環於纖手。豈如鄧學《春秋》，儒者之功難習；竇專黃老，金丹
之術不成。因勝西蜀豪家，托情窮於魯殿；東儲甲觀，流詠止於洞簫。孌彼諸姬，聊同
棄日，猗歟彤管，無或譏焉。

卷一

○古詩八首

上山采蘼蕪，下山逢故夫。

長跪問故夫：「新人復何如？」

「新人雖言好，未若故人姝。

顏色類相似，手爪不相如。

新人從門入，故人從閣去。

新人工織縑，故人工織素。

織縑日一匹，織素五丈餘。

將縑來比素，新人不如故」。

凜凜歲雲暮，螻蛄多鳴悲。

涼風率已厲，遊子寒無衣。

錦衾遺洛浦，同袍與我違。

獨宿累長夜，夢想見容輝。

良人惟古歡，枉駕惠前綏。

願得常巧笑，攜手同車歸。

既來不須臾，又不處重闈。

諒無鷐風翼，焉得凌風飛。

眄睞以適意，引領遙相睎。

徙倚懷感傷，垂涕沾雙扉。

冉冉孤生竹，結根泰山阿。

與君為新婚，菟絲附女蘿。

菟絲生有時，夫婦會有宜。

千里遠結婚，悠悠隔山陂。

思君令人老，軒車來何遲。

傷彼蕙蘭花，含英揚光輝。

過時而不採，將隨秋草萎。

君亮執高節，賤妾亦何為。

孟冬寒氣至，北風何慘慄。

愁多知夜長，仰觀眾星列。

三五明月滿，四五蟾兔缺。

客從遠方來，遺我一書札。

上言長相思，下言久離別。

置書懷袖中，三歲字不滅。

一心抱區區，懼君不識察。

客從遠方來，遺我一端綺。

相去萬餘里，故人心尚爾。

文彩雙鴛鴦，裁為合歡被。

著以長相思，緣以結不解。

以膠投漆中，誰能別離此。

四坐且莫喧，願聽歌一言。

請說銅爐器，崔嵬象南山。

上枝以松柏，下根據銅盤。

雕文各異類，離婁自相聯。

誰能為此器？公輸與魯班。

朱火然其中，青煙揚其間。

從風入君懷，四坐莫不歎。

香風難久居，空令蕙草殘。

悲與親友別，氣結不能言。

贈子以自愛，道遠會見難。

人生無幾時，顛沛在其間。

念子棄我去，新心有所歡。

結志青雲上，何時復來還。

穆穆清風至，吹我羅裳裾。

青袍似春草，長條隨風舒。

朝登津梁山，褰裳望所思。

安得抱柱信，皎日以為期。

○古樂府詩六首

△日出東南隅行

日出東南隅，照我秦氏樓。

秦氏有好女，自言名羅敷。

羅敷善蠶桑，採桑城南隅。

青絲為籠繩，桂枝為籠鉤。

頭上倭墮髻，耳中明月珠。

綠綺為下裾，紫綺為上襦。

觀者見羅敷，下擔捋髭鬚。

少年見羅敷，脫巾著帩頭。

耕者忘其耕，鋤者忘其鋤。

來歸相喜怒，但坐觀羅敷。

使君從南來，五馬立踟躕。

使君遣吏往，問此誰家姝？

「秦氏有好女，自名為羅敷。」

「羅敷年幾何？」「二十尚未滿，十五頗有餘。」

使君謝羅敷：「寧可共載不？」

羅敷前置辭：「使君一何愚。

使君自有婦，羅敷自有夫。

東方千餘騎，夫婿居上頭。

何以識夫婿？白馬從驪駒。

青絲繫馬尾，黃金絡馬頭。

腰間鹿盧劍，可直千萬餘。

十五府小吏，二十朝大夫。

三十侍中郎，四十專城居。

為人潔白皙，髯髯頗有須。

盈盈公府步，冉冉府中趨。

坐中數千人，皆言夫婿殊。」

△相逢狹路間

相逢狹路間，道隘不容車。

如何兩少年，挾轂問君家。

君家誠易知，易知復難忘。

黃金為君門，白玉為君堂。

堂上置樽酒，使作邯鄲倡。

中庭生桂樹，華燈何煌煌。

兄弟兩三人，中子為侍郎。

五日一來歸，道上自生光。

黃金絡馬頭，觀者滿路傍。

入門時左顧，但見雙鴛鴦。

鴛鴦七十二，羅列自成行。

音聲何噰々，鶴鳴東西廂。

大婦織羅綺，中婦織流黃。

小婦無所作，挾瑟上高堂。

丈人且安坐，調絲未遽央。

△隴西行

天上何所有，歷歷種白榆。

桂樹夾道生，青龍對道隅。

鳳皇鳴啾啾，一母將九雛。

顧視世間人，為樂甚獨殊。

好婦出迎客，顏色正敷愉。

伸腰再拜跪，問客平安不。

請客北堂上，坐客氈氍毹。

清白各異樽，酒上正華疏。

酌酒持與客，客言主人持。

卻略再拜跪，然後持一杯。

談笑未及竟，左顧敕中廚。

促令辦粗飯，慎莫使稽留。

廢禮送客出，盈盈府中趨。

送客亦不遠，足不過門樞。

取婦得如此，齊姜亦不如。

健婦持門戶，勝一大丈夫。

△艷歌行

翩翩堂前燕，冬藏夏來見。

兄弟兩三人，流蕩在他縣。

故衣誰當補，新衣誰當綻。

賴得賢主人，覽取為吾綻。

夫婿從門來，斜柯西北眄。

語卿且勿眄，水清石自見。

石見何纍纍，遠行不如歸。

△皚如山上雪

皚如山上雪，皎若雲間月。

聞君有兩意，故來相決絕。

今日鬥酒會，明旦溝水頭。

燮蹀御溝上，溝水東西流。

淒淒復淒淒，嫁娶不須啼。

願得一心人，白頭不相離。

竹竿何裊裊，魚尾何蓰蓰。

男兒重意氣，何用錢刀為。

△雙白鵠

飛來雙白鵠，乃從西北來。

十十將五五，羅列行不齊。

忽然卒疲病，不能飛相隨。

五里一反顧，六里一徘徊。

吾欲銜汝去，口噤不能開。

吾欲負汝去，羽毛日摧穨。

樂哉新相知，憂來生別離。

踟躕顧群侶，淚落縱橫垂。

今日樂相樂，延年萬歲期。

○枚乘雜詩九首

西北有高樓，上與浮雲齊。

交疏結綺窗，阿閣三重階。

上有絃歌聲，音響一何悲。

誰能為此曲，無乃杞梁妻。

清商隨風發，中曲正徘徊。

一彈再三歎，慷慨有餘哀。

不惜歌者苦，但傷知音稀。

願為雙鴻鵠，奮翅起高飛。

東城高且長，逶迤自相屬。

回風動地起，秋草萋已綠。

四時更變化，歲暮一何速。

鷐風懷苦心，蟋蟀傷侷促。

蕩滌放情志，何為自結束。

燕趙多佳人，美者顏如玉。

被服羅裳衣，當戶理清曲。

音響一何悲，弦急知柱促。

馳情整中帶，沈吟聊躑躅。

思為雙飛燕，啣泥巢君屋。

行行重行行，與君生別離。

相去萬餘里，各在天一涯。

道路阻且長，會面安可知。

胡馬嘶北風，越鳥巢南枝。

相去日已遠，衣帶日已緩。

浮雲蔽白日，遊子不顧反。

思君令人老，歲月忽已晚。

棄捐勿復道，努力加餐飯。

涉江采芙容，蘭澤多芳草。

采之欲遺誰，所思在遠道。

還顧望舊鄉，長路漫浩浩。

同心而離居，傷憂以終老。

青青河畔草，鬱鬱園中柳。

盈盈樓上女，皎皎當窗牖。

娥娥紅粉妝，纖纖出素手。

昔為倡家女，今為蕩子婦。

蕩子行不歸，空床難獨守。

蘭若生春陽，涉冬猶盛滋。

願言追昔愛，情款感四時。

美人在雲端，天路隔無期。

夜光照玄陰，長歎戀所思。

誰謂我無憂，積念發狂癡。

庭前有奇樹，綠葉發華滋。

攀條折其榮，將以遺所思。

馨香盈懷袖，路遠莫致之。

此物何足貴，但感別經時。

迢迢牽牛星，皎皎河漢女。

纖纖擢素手，札札弄機杼。

終日不成章，泣涕零如雨。

河漢清且淺，相去復幾許。

盈盈一水間，脈脈不得語。

明月何皎皎，照我羅床帷。

憂愁不能寐，覽衣起徘徊。

客行雖雲樂，不如早旋歸。

出戶獨彷徨，愁思當告誰。

引領還入房，淚下沾裳衣。

○李延年歌詩一首（並序）

（李延年知音善歌舞，每為漢武帝作新歌變曲，聞者莫不感動。延年侍坐，上起舞。歌
曰：）

北方有佳人，絕出而獨立。

一顧傾人城，再顧傾人國。

傾城復傾國，佳人難再得。

○蘇武詩一首

結髮為夫婦，恩愛兩不疑。

歡娛在今夕，嬿婉及良時。

征夫懷遠路，起視夜何其。

參辰皆已沒，去去從此辭。

征役在戰場，相見未有期。

握手一長歎，淚為生別滋。

努力愛春華，莫忘歡樂時。

生當復來歸，死當長相思。

○辛延年羽林郎詩一首

昔有霍家奴，姓馮名子都。

依倚將軍勢，調笑酒家胡。

胡姬年十五，春日獨當爐。

長裾連理帶，廣袖合歡襦。

頭上藍田玉，耳後大秦珠。

兩鬟何窈窕，一世良所無。

一鬟五百萬，兩鬟千萬餘。

不意金吾子，娉婷過我廬。

銀鞍何昱爚，翠蓋空踟躕。

就我求清酒，絲繩提玉壺。

就我求珍餚，金盤膾鯉魚。

貽我青銅鏡，結我紅羅裾。

不惜紅羅裂，何論輕賤軀。

男兒愛後婦，女子重前夫。

人生有新故，貴賤不相逾。

多謝金吾子，私愛徒區區。

○班婕妤怨詩一首（並序）

（昔漢成帝班婕妤失寵，供養於長信宮。乃作賦自傷，並為怨詩一首。）

新裂齊紈素，鮮潔如霜雪。

裁為合歡扇，團團似明月。

出入君懷袖，動搖微風發。

常恐秋節至，涼風奪炎熱。

棄捐篋笥中，恩情中道絕。

○宋子侯董嬌饒詩一首

洛陽城東路，桃李生路傍。

花花自相對，葉葉自相當。

春風東北起，花葉正低昂。

不知誰家子，提籠行採桑。

纖手折其枝，花落何飄揚。

請謝彼姝子，何為見損傷。

高秋八九月，白露變為霜。

終年會飄墮，安得久馨香。

秋時自零落，春月復芬芳。

何時盛年去，歡愛永相忘。

吾欲竟此曲，此曲愁人腸。

歸來酌美酒，挾瑟上高堂。

○漢時童謠歌一首

城中好高髻，四方高一尺。

城中好大眉，四方眉半額。

城中好廣袖，四方用匹帛。

○張衡同聲歌一首

邂逅承際會，遇得充後房。

情好新交接，恐栗若探湯。

不才勉自竭，賤妾職所當。

綢繆主中饋，奉禮助蒸嘗。

思為莞{艹弱}席，在下蔽匡床。

願為羅衾幬，在上衛風霜。

灑掃清枕席，鞮芬以狄香。

重戶結金扃，高下華燈光。

衣解巾粉御，列圖陳枕張。

素女為我師，儀態盈萬方。

眾夫所希見，天老教軒皇。

樂莫斯夜樂，沒齒焉可忘。

○秦嘉贈婦詩三首（並序）

（秦嘉，字士會，隴西人也。為郡上掾，其妻徐淑寢疾，還家，不獲面別。贈詩云爾。
）

人生譬朝露，居世多屯蹇。

憂艱常早至，歡會常苦晚。

念當奉時役，去爾日遙遠。

遣車迎子還，空往復空返。

省書情淒愴，臨食不能飯。

獨坐空房中，誰與相勸勉。

長夜不能眠，伏枕獨展轉。

憂來如尋環，匪席不可卷。¤

皇靈無私親，為善荷天祿。

傷我與爾身，少小罹煢獨。

既得結大義，歡樂若不足。

念當遠離別，思念敘款曲。

河廣無舟梁，道近隔丘陸。

臨路懷惆悵，中駕正躑躅。

浮雲起高山，悲風激深谷。

良馬不回鞍，輕車不轉轂。

針藥可屢進，愁思難為數。

貞士篤終始，思義不可屬。¤

肅肅僕夫征，鏘鏘揚和鈴。

清晨當引邁，束帶待雞鳴。

顧看空室中，彷彿想姿形。

一別懷萬恨，起坐為不寧。

何用敘我心，遺思致款誠。

寶釵可燿首，明鏡可鑒形。

芳香去垢穢，素琴有清聲。

詩人感木瓜，乃欲答瑤瓊。

愧彼贈我厚，慚此往物輕。

雖知未足報，貴用敘我情。

○秦嘉妻徐淑答詩一首

妾身兮不令，嬰疾兮來歸。

沈滯兮家門，歷時兮不差。

曠廢兮侍覲，情敬兮有違。

君今兮奉命，遠適兮京師。

悠悠兮離別，無因兮敘懷。

瞻望兮踴躍，佇立兮徘徊。

思君兮感結，夢想兮容輝。

君發兮引邁，去我兮日乖。

恨無兮羽翼，高飛兮相追。

長吟兮永歎，淚下兮沾衣。

○蔡邕飲馬長城窟行一首

青青河邊草，綿綿思遠道。

遠道不可思，宿昔夢見之。

夢見在我旁，忽覺在他鄉。

他鄉各異縣，展轉不相見。

枯桑知天風，海水知天寒。

入門各自媚，誰肯相為言。

客從遠方來，遺我雙鯉魚。

呼兒烹鯉魚，中有尺素書。

長跪讀素書，書上意何如。

上有加餐食，下有長相憶。

○陳琳飲馬長城窟行一首

飲馬長城窟，水寒傷馬骨。

往謂長城吏：「慎莫稽留太原卒。」

「官作自有程，舉築諧汝聲。」

「男兒寧當格鬥死，何能怫郁築長城。」

長城何連連，連連三千里！

邊城多健少，內捨多寡婦。

作書與內捨：「便嫁莫留住。

善事新姑章，時時念我故夫子。」

報書往邊地：「君今出語一何鄙。」

「身在禍難中，何為稽留他家子。

生男慎莫舉，生女哺用脯。

君獨不見長城下，死人骸骨相撐拄。」

「結髮行事君，慊慊心意關。

邊地苦賤妾，何能久自全！」

○徐幹室思一首

沈陰結愁憂，愁憂為誰興？

念與君生別，各在天一方。

良會未有期，中心摧且傷。

不聊憂餐食，慊慊常饑空。

端坐而無為，彷彿君容光。（其一）

峨峨高山首，悠悠萬里道。

君去已日遠，鬱結令人老。

人生一世間，忽若暮春草。

時不可再得，何為自愁惱？

每誦昔鴻恩，賤軀焉足保。（其二）

浮雲何洋洋，願因通我辭。

飄颻不可寄，徙倚徒相思。

人離皆復會，君獨無反期。

自君之出矣，明鏡暗不治。

思君如流水，何有窮已時。（其三）

慘慘時節盡，蘭華凋復零。

喟然長歎息，君期慰我情。

展轉不能寐，長夜何綿綿。

躡履起出戶，仰觀三星連。

自恨志不遂，泣涕如湧泉。（其四）

思君見巾櫛，以益我勞勤。

安得鴻鸞羽，覯此心中人。

誠心亮不遂，搔首立悁悁。

何言一不見，復會無因緣。

故如比目魚，今隔如參辰。（其五）

人靡不有初，想君能終之。

別來歷年歲，舊思何可期。

重新而忘故，君子所尤譏。

寄身雖在遠，豈忘君須臾。

既厚不為薄，想君時見思。（其六）

○情詩一首

高殿郁崇崇，廣廈淒泠泠。

微風起閨闥，落日照階庭。

踟躕雲屋下，嘯歌倚華楹。

君行殊不返，我飾為誰榮？

爐薰闔不用，鏡匣上塵生。

綺羅失常色，金翠暗無精。

嘉餚既忘御，旨酒亦常停。

顧瞻空寂寂，惟聞燕雀聲。

憂思連相屬，中心如宿酲。

○繁欽定情詩一首

我出東門游，邂逅承清塵。

思君即幽房，侍寢執衣巾。

時無桑中契，迫此路側人。

我既媚君姿，君亦悅我顏。

何以致拳拳？綰臂雙金環。

何以致慇勤？約指一雙銀。

何以致區區？耳中雙明珠。

何以致叩叩？香囊系肘後。

何以致契闊？繞腕雙跳脫。

何以結恩情？佩玉綴羅纓。

何以結中心？素縷連雙針。

何以結相於？金薄畫搔頭。

何以慰別離？耳後玳瑁釵。

何以答歡悅？紈素三條裾。

何以結愁悲？白絹雙中衣。

與我期何所？乃期東山隅。

日旰兮不至，谷風吹我襦。

遠望無所見，涕泣起踟躕。

與我期何所？乃期山南陽。

日中兮不來，凱風吹我裳。

逍遙莫誰睹，望君愁我腸。

與我期何所？乃期西山側。

日夕兮不來，躑躅長歎息。

遠望涼風至，俯仰正衣服。

與我期何所？乃期山北岑。

日暮兮不來，淒風吹我衿。

望君不能坐，悲苦愁我心。

愛身以何為，惜我華色時。

中情既款款，然後克密期。

褰衣躡茂草，謂君不我欺。

廁此醜陋質，徙倚無所之。

自傷失所欲，淚下如連絲。

○古詩無名人為焦仲卿妻作（並序）

（漢末建安中，廬江府小吏焦仲卿妻劉氏，為仲卿母所遣，自誓不嫁。其家逼之，乃沒
水而死。仲卿聞之，亦自縊於庭樹。時傷之，為詩云爾。）

孔雀東南飛，五里一徘徊。

「十三能織素，十四學裁衣。

十五彈箜篌，十六誦詩書。

十七為君婦，心中常苦悲。

君既為府吏，守節情不移。

賤妾留空房，相見常日稀。

雞鳴入機織，夜夜不得息。

三日斷五匹，大人故嫌遲。

非為織作遲，君家婦難為。

妾不堪驅使，徒留無所施。

便可白公姥，及時相遣歸。」

府吏得聞之，堂上啟阿母：

「兒已薄祿相，幸復得此婦。

結髮同枕席，黃泉共為友。

共事二三年，始爾未為久。

女行無偏斜，何意致不厚？」

阿母謂府吏：「何乃太區區。

此婦無禮節，舉動自專由。

吾意久懷忿，汝豈得自由！

東家有賢女，自名秦羅敷。

可憐體無比，阿母為汝求。

便可速遣之，遣之慎莫留。」

府吏長跪答：「伏惟啟阿母，

今若遣此婦，終老不復取。」

阿母得聞之，捶床便大怒：

「小子無所畏，何敢助婦語？

吾已失恩義，會不相從許。」

府吏默無聲，再拜還入戶。

舉言為新婦，哽咽不能語。

「我自不驅卿，逼迫有阿母。

卿但暫還家，吾今且報府。

不久當歸還，還必相迎取。

以此下心意，慎勿違吾語。」

新婦謂府吏：「勿復重紛紜。

往昔初陽歲，謝家來貴門。

奉事循公姥，進止敢自專？

晝夜勤作息，伶俜縈苦辛。

謂言無罪過，供養卒大恩。

仍更被驅遣，何言復來還？

妾有繡腰襦，萎蕤自生光。

紅羅復斗帳，四角垂香囊。

箱簾六七十，綠碧青絲繩。

物物各自異，種種在其中。

人賤物亦鄙，不足迎後人。

留待作遣施，於今無會因。

時時為安慰，久久莫相忘。」

雞鳴外欲曙，新婦起嚴妝。

著我繡夾裙，事事四五通。

足下躡絲履，頭上玳瑁光。

腰若流紈素，耳著明月璫。

指如削蔥根，口如含朱丹。

纖纖作細步，精妙世無雙。

上堂拜阿母，母聽去不止。

「昔作女兒時，生小出野裡。

本自無教訓，兼愧貴家子。

受母錢帛多，不堪母驅使。

今日還家去，念母勞家裡。」

卻與小姑別，淚落連珠子。

「新婦初來時，小姑始扶床。

今日被驅遣，小姑如我長。

勤心養公姥，好自相扶將。

初七及下九，嬉戲莫相忘。」

出門登車去，涕落百餘行。

府吏馬在前，新婦車在後。

隱隱何甸甸，俱會大道口。

下馬入車中，低頭共耳語：

「誓不相隔卿，且暫還家去。

吾今且赴府，不久當還歸。誓天不相負。」

新婦謂府吏：「感君區區懷。

君既若見錄，不久望君來。

君當作盤石，妾當作蒲葦。

蒲葦紉如絲，盤石無轉移。

我有親父兄，性行暴如雷。

恐不任我意，逆以煎我懷。」

舉手長勞勞，二情同依依。

入門上家堂，進退無顏儀。

阿母大拊掌：「不圖子自歸。

十三教汝織，十四能裁衣。

十五彈箜篌，十六知禮儀。

十七遣汝嫁，謂言無誓違。

汝今無罪過，不迎而自歸？」

蘭芝慚阿母：「兒實無罪過。」阿母大悲摧。

還家十餘日，縣令遣媒來。

雲有第三郎，窈窕世無雙。

年始十八九，便言多令才。

阿母謂阿女：「汝可去應之。」

阿女銜淚答：「蘭芝初還時，

府吏見丁寧。結誓不別離。

今日違情義，恐此事非奇。

自可斷來信，徐徐更謂之。」

阿母白媒人：「貧賤有此女，始適還家門。

不堪吏人婦，豈合令郎君。

幸可廣問訊，不得便相許。」

媒人去數日，尋遣丞請還。

說有蘭家女，承籍有宦官。

雲有第五郎，嬌逸未有婚。

遣丞為媒人，主簿通語言。

直說太守家，有此令郎君。

既欲結大義，故遣來貴門。

阿母謝媒人：「女子先有誓，老姥豈敢言。」

阿兄得聞之，悵然心中煩。

舉言為阿妹：「作計何不量？

先嫁得府吏，後嫁得郎君。

否泰如天地，足以榮汝身。

不嫁義郎體，其住欲何雲？」

蘭芝仰頭答：「理實如兄言。

謝家事夫婿，中道還兄門。

處分適兄意，那得自任專。

雖與府吏要，渠會永無緣。

登即相許和，便可作婚姻。」

媒人下床去，諾諾復爾爾。

還部白府君：「下官奉使命，言談大有緣。」

府君得聞之，心中大歡喜。

視歷復開書，「便利此月內，六合正相應，

良吉三十日，今已二十七，卿可去成婚。」

交語速裝束，駱驛如浮雲。

青雀白鵠舫，四角龍子幡，婀娜隨風轉。

金車玉作輪，躑躅青驄馬，流蘇金鏤鞍。

繼錢三百萬，皆用青絲穿。

雜彩三百匹，交廣市鮭珍。

從人四五百，鬱鬱登郡門。

阿母謂阿女：「適得府君書，明日來迎汝。

何不作衣裳，莫令事不舉。」

阿女默無聲，手巾掩口啼，淚落便如瀉。

移我琉璃榻，出置前窗下。

左手持刀尺，右手執綾羅。

朝成繡夾裙，晚成單羅衫。

晻晻日欲瞑，愁思出門啼。

府吏聞此變，因求假暫歸。

未至二三里，催藏馬悲哀。

新婦識馬聲，躡履相逢迎。

悵然遙相望，知是故人來。

舉手拍馬鞍，嗟歎使心傷。

「自君別我後，人事不可量。

果不如先願，又非君所詳。

我有親父母，逼迫兼弟兄。

以我應他人，君還何所望？」

府吏謂新婦：「賀卿得高遷。

盤石方且厚，可以卒千年。

蒲葦一時紉，便作旦夕間。

卿當日勝貴，吾獨向黃泉。」

新婦謂府吏：「何意出此言。

同是被逼迫，君爾妾亦然。

黃泉不相見，勿違今日言。」

執手分道去，各各還家門。

生人作死別，恨恨那可論。

念與世間辭，千萬不復全。

府吏還家去，上堂拜阿母：

「今日大風寒，寒風摧樹木，嚴霜結庭蘭。

兒今日冥冥，令母在後單。

故作不良計，勿復怨鬼神。

命如南山石，四體康且直。」

阿母得聞之，零淚應聲落：

「汝是大家子，仕宦於台閣。

慎勿為婦死，貴賤情何薄。

東家有賢女，窈窕艷城郭。

阿母為汝求，便復在旦夕。」

府吏再拜還，長歎空房中。

作計乃爾立，轉頭向戶裡，漸見愁煎迫。

其日牛馬嘶，新婦入青廬。

庵庵黃昏後，寂寂人定初。

「我命絕今日，魂去屍長留。」

攬裙脫絲履，舉身赴青池。

府吏聞此事，心知長別離。

徘徊庭樹下，自掛東南枝。

兩家求合葬，合葬華山傍。

東西植松柏，左右種梧桐。

枝枝相覆蓋，葉葉相交通。

中有雙飛鳥，自名為鴛鴦。

仰頭相向鳴，夜夜達五更。

行人駐足聽，寡婦起傍徨。

多謝後世人，戒之慎勿忘。

卷二

作者：徐陵

○魏文帝於清河見挽船士新婚與妻別一首

與君結新婚，宿昔當別離。

涼風動秋草，蟋蟀鳴相隨。

冽冽寒蟬吟，蟬吟抱枯枝。

枯枝時飛揚，身體忽遷移。

不悲身遷移，但惜歲月馳。

歲月無窮極，會合安可知。

願為雙黃鵠，比翼戲清池。

○又清河作一首

方舟戲長水，湛澹自浮沉。

絃歌發中流，悲響有餘音。

音聲入君懷，淒愴傷人心。

心傷安所念，但願恩情深。

願為鷐風鳥，雙飛翔北林。

○又甄皇后樂府塘上行一首

蒲生我池中，其葉何離離。

傍能行仁義，莫若妾自知。

眾口鑠黃金，使君生別離。

念君去我時，獨愁常苦悲。

想見君顏色，感結傷心脾。

念君常苦悲，夜夜不能寐。

莫以豪賢故，棄捐素所愛。

莫以魚肉賤，棄捐蔥與薤。

莫以麻枲賤，棄捐菅與蒯。

出亦復苦愁，入亦復苦愁。

邊地多悲風，樹木何修修。

從軍致獨樂，延年壽千秋。

○劉勳妻王氏雜詩二首（並序）

（王宋者，平虜將軍劉勳妻也，入門二十餘年。後勳悅山陽司馬氏女，以宋無子出之，
還於道中，作詩二首。）

翩翩床前帳，張以蔽光輝。

昔將爾同去，今將爾共歸。

緘藏篋笥裡，當復何時披。¤

誰言去婦薄，去婦情更重。

千里不唾井，況乃昔所奉。

遠望未為遙，踟躕不得共。

○曹植雜詩五首

明月照高樓，流光正徘徊。

上有愁思婦，悲歎有餘哀。

借問歎者誰？言是客子妻。

君行逾十年，孤妾常獨棲。

君若清路塵，妾若濁水泥。

浮沉各異勢，會合何時諧？

願為西南風，長逝入君懷。

君懷時不開，妾心當何依。¤

西北有織婦，綺縞何繽紛。

明晨秉機杼，日昃不成文。

大息終長夜，悲嘯入青雲。

妾身守空房，良人行從軍。

自期三年歸，今已歷九春。

孤鳥繞樹翔，嗷嗷鳴索群。

願為南流景，馳光見我君。¤

微陰翳陽景，清風飄我衣。

游魚潛綠水，翔鳥薄天飛。

眇眇客行士，遙役不得歸。

始出嚴霜結，今來白露晞。

遊子歎黍離，處者歌式微。

慷慨對嘉賓，淒愴內傷悲。¤

攬衣出中閨，逍遙步兩楹。

閒房何寂寞，綠草被階庭。

空室自生風，百鳥翔南征。

春思安可忘，憂戚與我並。

佳人在遠道，妾身獨單煢。

歡會難再遇，蘭芝不重榮。

人皆棄舊愛，君豈若平生。

寄松為女蘿，依水如浮萍。

束身奉衿帶，朝夕不墮傾。

儻願終盼眄，永副我中情。¤

南國有佳人，容華若桃李。

朝游江北岸，夕宿湘川沚。

時俗薄朱顏，誰為髮皓齒。

俯仰歲將暮，榮曜難久恃。

○美女篇

美女妖且閒，採桑歧路間。

長條紛冉冉，落葉何翩翩。

攘袖見素手，皓腕約金環。

頭上金爵釵，腰佩翠琅玕。

明珠交玉體，珊瑚間木難。

羅衣何飄飄，輕裾隨風還。

顧眄遺光彩，長嘯氣若蘭。

行徒用息駕，休者以忘餐。

借問女安居，乃在城南端。

青樓臨大路，高門結重關。

容華暉朝日，誰不希令顏。

媒氏何所營，玉帛不時安。

佳人慕高義，求賢良獨難。

眾人何嗷嗷，安知彼所歡。

盛年處房室，中夜起長歎。

○種葛篇

種葛南山下，葛蔓自成陰。

與君初婚時，結髮恩義深。

歡愛在枕席，宿昔同衣衾。

竊慕棠棣篇，好樂和瑟琴。

行年將晚暮，佳人懷異心。

恩絕曠不接，我情遂抑沉。

出門當何顧，徘徊步北林。

下有交頸獸，仰見雙棲禽。

攀枝長歎息，淚下沾羅衿。

良鳥知我悲，延頸對我吟。

昔為同池魚，今若商與參。

往古皆歡遇，我獨困於今。

棄置委天命，愁愁安可任。

○浮萍篇

浮萍寄清水，隨風東西流。

結髮辭嚴親，來為君子仇。

恪勤在朝夕，無端獲罪尤。

在昔蒙恩惠，和樂如瑟琴。

何意今摧頹，曠若商與參。

茱萸自有芳，不若桂與蘭。

新人雖可愛，無若故所歡。

行雲有反期，君恩儻中還。

慊慊仰天歎，愁愁將何訴。

日月不常處，人生忽若寓。

悲風來入懷，淚下如垂露。

發篋造裳衣，裁縫紈與素。

○棄婦詩一首

石榴植前庭，綠葉搖縹青。

丹華灼烈烈，帷彩有光榮。

光好曄流離，可以戲淑靈。

有鳥飛來集，樹翼以悲鳴。

悲鳴夫何為？丹華實不成。

拊心長歎息，無子當歸寧。

有子月經天，無子若流星。

天月相終始，流星沒無精。

棲遲失所宜，下與瓦石並。

憂懷從中來，歎息通雞鳴。

反側不能寐，逍遙於前庭。

踟躕還入房，肅肅帷幕聲。

褰帷更攝帶，撫弦彈素箏。

慷慨有餘音，要妙悲且清。

收淚長歎息，何以負神靈。

招搖待霜露，何必春夏成。

晚獲為良實，願君且安寧。

○魏明帝樂府詩二首

昭昭素明月，暉光燭我床。

憂人不能寐，耿耿夜何長。

微風沖閨闥，羅帷自飄揚。

攬衣曳長帶，屣履下高堂。

東西安所之，徘徊以傍徨。

春鳥向南飛，翩翩獨翱翔。

悲聲命儔匹，哀鳴傷我腸。

感物懷所思，泣涕忽沾裳。

佇立吐高吟，舒憤訴穹蒼。¤

種瓜東井上，冉冉自逾垣。

與君新為婚，瓜葛相結連。

寄托不肖軀，有如倚太山。

菟絲無根株，蔓延自登緣。

萍藻托清流，常恐身不全。

被蒙丘山惠，賤妾執拳拳。

天日照知之，想君亦俱然。

○阮籍詠懷詩二首

二妃游江濱，逍遙從風翔。

交甫解環珮，婉孌有芬芳。

猗靡情歡愛，千載不相忘。

傾城迷下蔡，容好結中腸。

感激生憂思，萱草樹蘭房。

膏沐為誰施，其雨怨朝陽。

如何金石交，一旦更離傷。¤

昔日繁華子，安陵與龍陽。

夭夭桃李花，灼灼有暉光。

悅懌若九春，磬折似秋霜。

流眄發媚姿，言笑吐芬芳。

攜手等歡愛，宿昔同衾裳。

願為雙飛鳥，比翼共翱翔。

丹青著明誓，永世不相忘。

○傅玄青青河邊草篇

青青河邊草，悠悠萬里道。

草生在春時，遠道還有期。

春至草不生，期盡歎無聲。

感物懷思心，夢想發中情。

夢君如鴛鴦，比翼雲間翔。

既覺寂無見，曠如參與商。

河洛自用固，不如中岳安。

回流不及反，浮雲往自還。

悲風動思心，悠悠誰知者。

懸景無停居，忽如馳駟馬。

傾耳懷音響，轉目淚雙墮。

生存無會期，要君黃泉下。

○苦相篇豫章行

苦相身為女，卑陋難再陳。

兒男當門戶，墮地自生神。

雄心志四海，萬里望風塵。

女育無欣愛，不為家所珍。

長大逃深室，藏頭羞見人。

垂淚適他鄉，忽如雨絕雲。

低頭和顏色，素齒結朱唇。

跪拜無複數，婢妾如嚴賓。

情合同雲漢，葵藿仰陽春。

心乖甚水火，百惡集其身。

玉顏隨年變，丈夫多好新。

昔為形與影，今為胡與秦。

胡秦時相見，一絕逾參辰。

○有女篇·艷歌行

有女懷芬芳，媞媞步東廂。

蛾眉分翠羽，明目發清揚。

丹唇翳皓齒，秀色若圭璋。

巧笑露歡靨，眾媚不可詳。

容儀希世出，無乃古毛嬙。

頭安金步搖，耳系明月璫。

珠環約素腕，翠爵垂鮮光。

文袍綴藻黼，玉體映羅裳。

容華既以艷，志節擬秋霜。

徽音冠青雲，聲響流四方。

妙哉英媛德，宜配侯與王。

靈應萬世合，日月時相望。

媒氏陳束帛，羔雁鳴前堂。

百兩盈中路，起若鸞鳳翔。

凡夫徒踴躍，望絕殊參商。

○朝時篇·怨歌行

昭昭朝時日，皎皎晨明月。

十五入君門，一別終華髮。

同心忽異離，曠如胡與越。

胡越有會時，參辰遼且闊。

形影無彷彿，音聲寂無達。

纖弦感促柱，觸之哀聲發。

情思如循環，憂來不可遏。

塗山有餘恨，詩人詠采葛。

蜻蛚吟床下，回風起幽闥。

春榮隨露落，芙蓉生木末。

自傷命不遇，良辰永乖別。

已爾可奈何，譬如紈素裂。

孤雌翔故巢，星流光景絕。

魂神馳萬里，甘心要同穴。

○明月篇

皎皎明月光，灼灼朝日暉。

昔為春繭絲，今為秋女衣。

丹唇列素齒，翠彩發娥眉。

嬌子多好言，歡合易為姿。

玉顏盛有時，秀色隨年衰。

常恐新間舊，變故興細微。

浮萍無根本，非水將何依。

憂喜更相接，樂極自還悲。

○秋蘭篇

秋蘭蔭玉池，池水清且芳。

芙蓉隨風發，中有雙鴛鴦。

雙魚自踴躍，兩鳥時迴翔。

君期歷九秋，與妾同衣裳。

○西長安行

所思兮何在？乃在西長安。

何用存問妾？香衤登雙珠環。

何用重存問？羽爵翠琅玕。

今我兮聞君，更有兮異心。

香亦不可燒，環亦不可沈。

香燒日有歇，環沈日自深。

○和班氏詩一首

秋胡納令室，三日宦他鄉。

皎皎潔婦姿，泠泠守空房。

嬿婉不終夕，別如參與商。

憂來猶四海，易感難可防。

人言生日短，愁者苦夜長。

百草揚春華，攘腕采柔桑。

素手尋繁枝，落葉不盈筐。

羅衣翳玉體，回目流彩章。

君子倦仕歸，車馬如龍驤。

精誠馳萬里，既至兩相忘。

行人悅令顏，請息此樹傍。

誘以逢郎喻，遂下黃金裝。

烈烈貞女忿，言辭厲秋霜。

長驅及居室，奉金升北堂。

母立呼婦來，歡情樂未央。

秋胡見此婦，惕然懷探湯。

負心豈不慚，永誓非所望。

清濁必異源，鳧鳳不並翔。

引身赴長流，果哉潔婦腸。

彼夫既不淑，此婦亦太剛。

○張華情詩五首

北方有佳人，端坐鼓鳴琴。

終晨撫管弦，日夕不成音。

憂來結不解，我思存所欽。

君子尋時役，幽妾懷苦心。

初為三載別，於今久滯淫。

昔邪生戶牖，庭內自成林。

翔鳥鳴翠隅，草蟲相和吟。

心悲易感激，俯仰淚流衿。

願托晨風翼，束帶侍衣衾。¤

明月曜清景，朧光照玄墀。

幽人守靜夜，回身入空帷。

束帶俟將朝，廓落晨星稀。

寐假交精爽，覿我佳人姿。

巧笑媚歡靨，聯娟眸與眉。

寐言增長歎，淒然心獨悲。¤

清風動帷簾，晨月燭幽房。

佳人處遐遠，蘭室無容光。

衿懷擁虛景，輕衾覆空床。

居歡惜夜促，在戚怨宵長。

撫枕獨吟歎，綿綿心內傷。¤

君居北海陽，妾在南江陰。

懸邈修途遠，山川阻且深。

承歡注隆愛，結分投所欽。

銜恩守篤義，萬里托微心。¤

遊目四野外，逍遙獨延佇。

蘭蕙緣清渠，繁華蔭綠渚。

佳人不在茲，取此欲誰與？

巢居覺風飄，穴處識陰雨。

未曾遠別離，安知慕儔侶。

○雜詩二首

逍遙游春宮，容與綠池阿。

白蘋齊素葉，朱草茂丹華。

微風搖茞若，增波動芰荷。

榮彩曜中林，流馨入綺羅。

王孫游不歸，修路邈以遐。

誰與玩遺芳，佇立獨咨嗟。¤

荏苒日月運，寒暑忽流易。

同好游不存，苕苕遠離析。

房櫳自來風，戶庭無行跡。

蒹葭生床下，蛛蝥網四壁。

懷思豈不隆，感物重鬱積。

游雁比翼翔，歸鴻知接翮。

來哉彼君子，無愁徒自隔。

○潘岳內顧詩二首

靜居懷所歡，登城望四澤。

春草郁青青，桑柘何奕奕。

芳林振朱榮，綠水激素石。

初征冰未泮，忽焉振絺綌。

漫漫三千里，苕苕遠行客。

馳情戀朱顏，寸陰過盈尺。

夜愁極清晨，朝悲終日夕。

山川信悠永，願言良弗獲。

引領訊歸雲，沈思不可釋。¤

獨悲安所慕，人生若朝露。

綿邈寄絕域，眷戀想平素。

爾情既來追，我心亦還顧。

形體隔不達，精爽交中路。

不見山上松，隆冬不易故。

不見陵澗柏，歲寒守一度。

無謂希是疏，在遠分彌固。

○悼亡詩二首

荏苒冬春謝，寒暑忽流易。

之子歸窮泉，重壤永幽隔。

私懷誰克從，淹留亦何益。

僶俛恭朝命，回心反初役。

望廬思其人，入室想所歷。

幃屏無彷彿，翰墨有餘跡。

流芳未及歇，遺掛猶在壁。

悵恍如或存，回遑忡驚惕。

如彼翰林鳥，雙棲一朝只。

如彼游川魚，比目中路析。

春風緣隙來，晨霤依簷滴。

寢息何時忘，沉憂日盈積。

庶幾有時衰，莊缶猶可擊。¤

皦皦窗中月，照我室南端。

清商應秋至，溽暑隨節闌。

凜凜涼風升，始覺夏衾單。

豈曰無重纊，誰與同歲寒。

歲寒無與同，朗月何朧朧。

展轉眄枕席，長簟竟床空。

床空委清塵，室虛來悲風。

獨無李氏靈，彷彿睹爾容。

撫衿長歎息，不覺涕沾胸。

沾胸安能已，悲懷從中起。

寢興自存形，遺音猶在耳。

上慚東門吳，下愧蒙莊子。

賦詩欲言志，零落難具紀。

命也詩奈何，長戚自令鄙。

○石崇王昭君辭一首（並序）

（王明君者，本為王昭君，以觸文帝諱故改。匈奴盛，請婚於漢，元帝以後宮良家女子
明君配焉。昔公主嫁烏孫，令琵琶馬上作樂，以慰其道路之思。其送明君，亦必爾也。
其造新之曲，多哀怨之聲，故敘之於紙云爾。）

我本漢家子，將適單于庭。

辭訣未及終，前驅已抗旌。

僕御涕流離，轅馬為悲鳴。

哀郁傷五內，泣淚沾珠瓔。

行行日已遠，乃造匈奴城。

延我於穹廬，加我閼氏名。

殊類非所安，雖貴非所榮。

父子見陵辱，對之慚且驚。

殺身良未易，默默以苟生。

苟生亦何聊，積思常憤盈。

願假飛鴻翼，棄之以遐征。

飛鴻不我顧，佇立以屏營。

昔為匣中玉，今為糞上英。

朝華不足歡，甘為秋草並。

傳語後世人，遠嫁難為情。

○左思嬌女詩一首

吾家有嬌女，皎皎頗白皙。

小字為紈素，口齒自清歷。

鬢髮覆廣額，雙耳似連璧。

明朝弄梳台，黛眉類掃跡。

濃朱衍丹唇，黃吻瀾漫赤。

嬌語若連瑣，忿速乃明忄畫。

握筆利彤管，篆刻未期益。

執書愛綈素，誦習矜所獲。

其姊字惠芳，面目<日粲>如畫。

輕妝喜樓邊，臨鏡忘紡績。

舉觶擬京兆，立的成復易。

玩弄眉頰間，劇兼機杼役。

從容好趙舞，延袖像飛翮。

上下弦柱際，文史輒卷襞。

顧眄屏風畫，如見已指擿。

丹青日塵暗，明義為隱賾。

馳騖翔園林，果下皆生摘。

紅葩掇紫蒂，萍實驟抵擲。

貪華風雨中，倏眒數百適。

務躡霜雪戲，重綦常累積。

並心注餚饌，端坐理盤槅。

翰墨戢函按，相與數離逖。

動為爐鉦屈，屣履任之適。

止為荼菽據，吹吁對鼎钅歷。

脂膩漫白袖，煙熏染阿錫。

衣被皆重池，難與次水碧。

任其孺子意，羞受長者責。

瞥聞當與杖，掩淚俱向壁。

卷三

作者：徐陵

○陸機擬古七首

△擬西北有高樓

高樓一何峻，迢迢峻而安。

綺窗出塵冥，飛階躡雲端。

佳人撫琴瑟，纖手清且閒。

芳草隨風結，哀響馥若蘭。

玉容誰能顧，傾城在一彈。

佇立望日昃，躑躅再三歎。

不怨佇立久，但願歌者歡。

思駕歸鴻羽，比翼雙飛翰。

△擬東城高且長

西山何其峻，曾曲郁崔嵬。

零露彌天墜，蕙葉憑林衰。

寒暑相因襲，時逝忽如遺。

三閭結飛轡，太耋悲落暉。

曷為牽世務，中心悵有違。

京洛多妖麗，玉顏侔瓊蕤。

閒夜撫鳴琴，惠音清且悲。

長歌赴促節，哀響逐高徽。

一唱萬夫歡，再唱梁塵飛。

思為河曲鳥，雙游豐水湄。

△擬蘭若生春陽

嘉樹生朝陽，凝霜封其條。

執心守時信，歲寒不敢凋。

美人何其曠，灼灼在雲霄。

隆想彌年時，長嘯入風飄。

引領望天末，譬彼向陽翹。

△擬迢迢牽牛星

炤炤天漢暉，粲粲光天步。

牽牛西北回，織女東南顧。

華容一何綺，揮手如振素。

怨彼河無梁，悲此年歲暮。

跂彼無良緣，睆焉不得度。

引領望大川，雙涕如沾露。

△擬青青河畔草

靡靡江離草，熠熠生河側。

皎皎彼姝女，阿那當軒織。

粲粲妖容姿，灼灼華美色。

良人游不歸，偏棲獨只翼。

空房來悲風，中夜起歎息。

△擬庭中有奇樹

歡友蘭時往，迢迢匿音徽。

虞淵引絕景，四節逝若飛。

芳草久已茂，佳人竟不歸。

躑躅遵林渚，惠風入我懷。

感物戀所歡，采此欲貽誰。

△擬涉江采芙蓉

上山采瓊蕊，穹谷饒芳蘭。

采采不盈掬，悠悠懷所歡。

故鄉一何曠，山川阻且難。

沉思鍾萬里，躑躅獨吟歎。

○為顧彥先贈婦二首

辭家遠行遊，悠悠三千里。

京洛多風塵，素衣化為緇。

循身悼憂苦，感念同懷子。

隆思亂心曲，沉歡滯不起。

歡沉難克興，心亂誰為理。

願假歸鴻翼，翻飛浙江汜。¤

東南有思婦，長歎充幽闥。

借問歎何為？佳人眇天末。

游宦久不歸，山川修且闊。

形影參商乖，音息曠不達。

離合非有常，譬彼弦與筈。

願保金石志，慰妾長飢渴。

○周夫人贈車騎一首

碎碎織細練，為君作纟冓襦。

君行豈有顧，憶君是妾夫。

昔者得君書，聞君在高平。

今時得君書，聞君在京城。

京城華麗所，璀粲多異端。

男兒多遠志，豈知妾念君。

昔者與君別，歲聿薄將暮。

日月一何速，素秋墜湛露。

湛露何冉冉，思君隨歲晚。

對食不能餐，臨觴不能飯。

○樂府三首

△艷歌行

扶桑升朝暉，照此高台端。

高台多妖麗，洞房出清顏。

淑貌曜皎日，惠心清且閒。

美目揚玉澤，蛾眉象翠翰。

鮮膚一何潤，彩色若可餐。

窈窕多容儀，婉媚巧笑言。

暮春春服成，粲粲綺與紈。

金雀垂藻翹，瓊佩結瑤璠。

方駕揚清塵，濯足洛水瀾。

藹藹風雲會，佳人一何繁。

南崖充羅幕，北渚盈軿軒。

清川含藻影，高岸被華丹。

馥馥芳袖揮，泠泠纖指彈。

悲歌吐清音，雅舞播幽蘭。

丹唇含九秋，妍跡凌七盤。

赴曲迅驚鴻，蹈節如集鸞。

綺態隨顏變，沉姿無定源。

俯仰紛阿那，顧步鹹可歡。

遺芳結飛猋，浮景映清湍。

冶容不足詠，春遊良可歎。

△前緩聲歌

遊仙聚靈族，高會曾山阿。

長風萬里舉，慶雲郁嵯峨。

宓妃興洛浦，王韓起泰華。

北征瑤台女，南要湘川娥。

肅肅宵駕動，翩翩翠蓋羅。

羽旗棲瑣鸞，玉衡吐鳴和。

太容揮高弦，洪崖發清歌。

獻酬既已周，輕軒垂紫霞。

總轡扶桑枝，濯足湯谷波。

清暉溢天門，垂慶惠皇家。

△塘上行

江蘺生幽渚，微芳不足宣。

被蒙風雨會，移君華池邊。

發藻玉台下，垂影滄浪淵。

沾潤既已渥，結根奧且堅。

四節游不處，華繁難久鮮。

淑氣與時殞，餘芳隨風捐。

天道有遷易，人理無常全。

男歡智傾愚，女愛衰避妍。

不惜微軀退，但懼蒼蠅前。

願君廣末光，照妾薄暮年。

○陸雲為顧彥先贈婦往反四首

我在三川陽，子居五湖陰。

山海一何曠，譬彼飛與沉。

目想清惠姿，耳存淑媚音。

獨寐多遠念，寤言撫空衿。

彼美同懷子，非爾誰為心。¤

悠悠君行邁，煢煢妾獨止。

山河安可逾，永隔路萬里。

京室多妖冶，粲粲都人子。

雅步裊纖腰，巧笑髮皓齒。

佳麗良可羨，衰賤焉足紀。

遠蒙眷顧言，銜恩非望始。¤

翩翩飛蓬征，鬱鬱寒木榮。

游止固殊性，浮沉豈一情。

隆愛結在昔，信誓貫三靈。

秉心金石固，豈從時俗傾。

美目逝不顧，纖腰徒盈盈。

何用結中款，仰指北辰星。¤

浮海難為水，游林難為觀。

容色貴及時，朝華忌日晏。

皎皎彼姝子，灼灼懷春粲。

西城善雅舞，總章饒清彈。

鳴簧發丹唇，朱弦繞素腕。

輕裾猶電揮，雙袂如霞散。

華容溢藻幄，哀響入雲漢。

知音世所希，非君誰能贊。

棄置北辰星，問此玄龍煥。

時暮勿復言，華落理必賤。

○張協雜詩一首

秋夜涼風起，清氣蕩暄濁。

蜻蛚吟階下，飛蛾拂明燭。

君子從遠役，佳人守煢獨。

離居幾何時，鑽燧忽改木。

房櫳無行跡，庭草萋已綠。

青苔依空牆，蜘蛛網四屋。

感物多所懷，沉憂結心曲。

○楊方合歡詩五首

虎嘯谷風起，龍躍景雲浮。

同聲好相應，同氣自相求。

我情與子親，譬如影追軀。

食共並根穗，飲共連理杯。

衣用雙絲絹，寢共無縫綯。

居願接膝坐，行願攜手趨。

子靜我不動，子游我無留。

齊彼同心鳥，譬此比目魚。

情至斷金石，膠漆未為牢。

但願長無別，合形作一軀。

生為並身物，死為同棺灰。

秦氏自言至，我情不可儔。¤

磁石招長針，陽燧下炎煙。

宮商聲相和，心同自相親。

我情與子合，亦如影追身。

寢共織成被，絮用同功綿。

暑搖比翼扇，寒坐並肩氈。

子笑我必哂，子戚我無歡。

來與子共跡，去與子同塵。

齊彼蛩蛩獸，舉動不相捐。

惟願長無別，合形作一身。

生有同室好，死成並棺民。

徐氏自言至，我情不可陳。¤

獨坐空室中，愁有數千端。

悲響答愁歎，哀涕應苦言。

仿偟四顧望，白日入西山。

不睹佳人來，但見飛鳥還。

飛鳥亦何樂，夕宿自作群。¤

飛黃銜長轡，翼翼回輕輪。

俯涉綠水澗，仰過九層山。

修途曲且險，秋草生兩邊。

黃華如沓金，白華如散銀。

青敷羅翠彩，絳葩象赤雲。

爰有承露枝，紫榮合素芬。

扶疏垂清藻，布翹芳且鮮。

目為艷彩回，心為奇色旋。

撫心悼孤客，俯仰還自憐。

踟躕向壁歎，攬筆作此文。¤

南鄰有奇樹，承春梃素華。

豐翹被長條，綠葉蔽朱柯。

因風吐微音，芳氣入紫霞。

我心羨此木，願徙著餘家。

夕得游其下，朝得弄其葩。

爾根深且堅，餘宅淺且污。

移植良無期，歎息將如何。

○王鑒七夕觀織女一首

牽牛悲殊館，織女悼離家。

一稔期一宵，此期良可嘉。

赫奕玄門開，飛閣郁嵯峨。

隱隱驅千乘，闐闐越星河。

六龍奮瑤轡，文螭負瓊車。

火丹秉瑰燭，素女執瓊華。

絳旗若吐電，朱蓋如振霞。

雲韶何嘈嗷，靈鼓鳴相和。

亭軒紆高盻，眷予在岌峨。

澤因芳露沾，恩附蘭風加。

明發相從游，翩翩鸞鷟羅。

同游不同觀，念子憂怨多。

敬因三祝末，以爾屬皇娥。

○李充嘲友人一首

同好齊歡愛，纏綿一何深。

子既識我情，我亦知子心。

嬿婉歷年歲，和樂如瑟琴。

良辰不我俱，中闊似商參。

爾隔北山陽，我分南川陰。

嘉會罔克從，積思安可任。

目想妍麗姿，耳存清媚音。

修晝興永念，遙夜獨悲吟。

逝將尋行役，言別涕沾襟。

願爾降玉趾，一顧重千金。

○曹毗夜聽搗衣一首

寒興御紈素，佳人理衣襟。

冬夜清且永，皓月照堂陰。

纖手疊輕素，朗杵叩鳴砧。

清風流繁節，回飆灑微吟。

嗟此往運速，悼彼幽滯心。

二物感余懷，豈但聲與音。

○陶潛擬古一首

日暮天無雲，春風扇微和。

佳人美清夜，達曙酣且歌。

歌竟長歎息，持此感人多。

明明雲間月，灼灼葉中花。

豈無一時好，不久當如何。

○荀昶樂府二首

△擬相逢狹路間

朝發邯鄲邑，暮宿井陘間。

井陘一何狹，車馬不得旋。

邂逅相逢值，崎嶇交一言。

一言不容多，伏軾問君家。

君家誠難知，難知復易博。

南面平原居，北趨相如閣。

飛樓臨夕都，通門枕華郭。

入門無所見，但見雙棲鶴。

棲鶴數十雙，鴛鴦群相追。

大兄珥金鐺，中兄振纓婑。

伏臘一來歸，鄰里生光輝。

小弟無所作，鬥雞東陌逵。

大婦織紈綺，中婦縫羅衣。

小婦無所作，挾瑟弄音徽。

丈人且卻坐，梁塵將欲飛。

△擬青青河邊草

熒熒山上火，迢迢隔隴左。

隴左不可至，精爽通寤寐。

寤寐衾幬同，忽覺在他邦。

他邦各異邑，相逐不相及。

迷墟在望煙，木落知冰堅。

升朝各自進，誰肯相攀牽。

客從北方來，遺我端弋綈。

命僕開弋綈，中有隱起圭。

長跪讀隱圭，辭苦聲亦淒。

上言各努力，下言長相懷。

○王微雜詩二首

桑妾獨何懷，傾筐未盈把。

自言悲苦多，排卻不肯捨。

妾悲叵陳訴，填憂不消冶。

寒雁歸所從，半途失憑假。

壯情抃驅馳，猛氣捍朝社。

常懷雪漢慚，常欲復周雅。

重名好銘勒，輕軀願圖寫。

萬里度沙漠，懸師蹈朔野。

傳聞兵失利，不見來歸者。

奚處埋旌麾，何處喪車馬。

拊心悼恭人，零淚覆面下。

徒謂久別離，不見長孤寡。

寂寂掩高門，寥寥空廣廈。

待君竟不歸，收顏今就柳。¤

思婦臨高台，長想憑華軒。

弄弦不成曲，哀歌若送言。

箕帚留江介，良人處雁門。

詎憶無衣苦，但知狐白溫。

日暗牛羊下，野雀滿空園。

孟冬寒風起，東壁正中昏。

朱火獨照人，抱景自愁怨。

誰知心曲亂，所思不可論。

○謝惠連七月七日詠牛女

落日隱簷楹，升月照房櫳。

團團滿葉露，淅淅振條風。

蹀足循廣途，瞬目曬曾穹。

雲漢有靈匹，彌年闕相從。

遐川阻暱愛，修渚曠清容。

弄杼不成彩，聳轡驚前蹤。

昔離秋已兩，今聚夕無雙。

傾河易回斡，款顏難久悰。

沃若靈駕旋，寂寥雲幄空。

留情顧華寢，遙心逐奔龍。

沉吟為爾感，情深意彌重。

○搗衣

衡紀無淹度，晷運倏如催。

白露滋園菊，秋風落庭槐。

肅肅莎雞羽，烈烈寒螿啼。

夕陰結空幕，宵月皓中閨。

美人戒常服，端飭相招攜。

簪玉出北房，鳴金步南階。

欄高砧響發，楹長杵聲哀。

微芳起兩袖，輕汗染雙題。

紈素既已成，君子行不歸。

裁用笥中刀，縫為萬里衣。

盈篋自予手，幽緘俟君開。

腰帶准疇昔，不知今是非。

○代古

客從遠方來，贈我鵠文綾。

貯以相思篋，緘以同心繩。

裁為親身服，著以俱寢興。

別來經年歲，歡心不可凌。

寫酒置井中，誰能辯斗升。

合如杯中水，誰能判淄澠。

○劉鑠雜詩五首

△代行行重行行

眇眇凌羨道，遙遙行遠之。

回車背京裡，揮手於此辭。

堂上流塵生，庭中綠草滋。

寒螿翔水曲，秋兔依山基。

芳年有華月，佳人無還期。

日夕涼風起，對酒長相思。

悲發江南調，憂委子衿詩。

臥看明燈晦，坐見輕紈緇。

淚容曠不飭，幽鏡難復治。

願垂薄暮景，照妾桑榆時。

△代明月何皎皎

落宿半遙城，浮雲藹曾闕。

玉宇來清風，羅帳延秋月。

結思想伊人，沉憂懷明發。

誰謂行客遊，屢見流芳歇。

河廣川無梁，山高路難越。

△代孟冬寒氣至

白露秋風始，秋風明月初。

明月照高樓，白露皎玄除。

迨及涼風起，行見寒林疏。

客從遠方至，贈我千里書。

先敘懷舊愛，末陳久離居。

一章意不盡，三復情有餘。

願遂平生眷，無使甘言虛。

△代青青河畔草

淒淒含露台，肅肅迎風館。

思女御檑軒，哀心徹雲漢。

端撫悲弦泣，獨對明燈歎。

良人久徭役，耿介終昏旦。

楚楚秋水歌，依依採菱彈。

△詠牛女

秋動清氛扇，火移炎氣歇。

廣欄含夜陰，高軒通夕月。

安步巡芳林，傾望極雲闕。

組幕縈漢陳，龍駕凌霄發。

誰雲長河遙，頗劇促筵越。

沈情未申寫，飛光已飄忽。

來對眇難期，今歡自茲沒。

卷四

作者：徐陵

○王僧達七夕月下一首

遠山斂雰祲，廣庭揚月波。

氣往風集隙，秋還露泫柯。

節期既已孱，中霄振綺羅。

來歡詎終夕，收淚泣分河。

○顏延之為織女贈牽牛

婺女儷經星，常娥棲飛月。

慚無二媛靈，托身侍天闕。

閶闔殊未暉，咸池豈沐發。

隡陰不久張，長河為誰越。

雖有促宴期，方須涼風發。

虛計雙曜周，空遲三星沒。

非怨杼軸勞，但念芳菲歇。

○秋胡詩一首

椅梧傾高鳳，寒谷待鳴律。

影響豈不懷，自遠每相匹。

婉彼幽閒女，作嬪君子室。

峻節貫秋霜，明艷侔朝日。

嘉運既我從，欣願自此畢。（其一）

燕居未及好，良人顧有違。

脫巾千里外，結綬登王畿。

戒徒在昧旦，左右來相依。

驅車出郊郭，行路正威遲。

存為久離別，沒為長不歸。（其二）

嗟余怨行役，三陟窮晨暮。

嚴駕越風寒，解鞍犯霜露。

原隰多悲涼，回飆捲高樹。

離獸起荒蹊，驚鳥縱橫去。

悲哉游宦子，勞此山川路。（其三）

迢遙行人遠，婉轉年運徂。

良時為此別，日月方向除。

孰知寒暑積，僶俛是榮枯。

歲暮臨空房，涼風起坐隅。

寢興日已寒，白露生庭蕪。（其四）

勤役從歸顧，反路遵山河。

昔辭秋未素，今也歲載華。

蠶月觀時暇，桑野多經過。

佳人從所務，窈窕援高柯。

傾城誰不顧，弭節停中阿。（其五）

年往誠思勞，事遠闊音形。

雖為五載別，相與昧平生。

捨車遵往路，鳧藻馳目成。

南金豈不重，聊自意所輕。

義心多苦調，密此金玉聲。（其六）

高節難久淹，朅來空復辭。

遲遲前途盡，依依造門基。

上堂拜嘉慶，入室問何之。

日暮行采歸，物色桑榆時。

美人望昏至，慚歎前相持。（其七）

有懷誰能已，聊用申苦難。

離居殊年歲，一別阻河關。

春來無時豫，秋至應早寒。

明發動愁心，閨中起長歎。

慘淒歲方晏，日落遊子顏。（其八）

高張生絕弦，聲急由調起。

自昔枉光塵，結言固終始。

如何久為別，百行愆諸己。

君子失時義，誰與偕沒齒。

愧彼行露詩，甘之長川汜。（其九）

○鮑照玩月城西門

始見西南樓，纖纖如玉鉤。

末映東北墀，娟娟似蛾眉。

蛾眉蔽珠櫳，玉鉤隔綺窗。

三五二八時，千里與君同。

夜移衡漢落，徘徊帷幌中。

歸華先委露，別葉早辭風。

客遊厭辛苦，仕子倦飄塵。

沐浣自公日，宴慰及私辰。

蜀琴抽白雪，郢曲繞陽春。

餚乾酒未缺，金壺啟夕輪。

回軒駐輕蓋，留酌待情人。

○代京洛篇

鳳樓十二重，四戶八綺窗。

繡桷金蓮花，桂柱玉盤龍。

珠簾無隔露，羅幌不勝風。

寶帳三千萬，為爾一朝容。

揚芬紫煙上，垂彩綠雲中。

春吹回白日，霜歌落塞鴻。

但懼秋塵起，盛愛逐衰蓬。

坐視青苔滿，臥對錦筵空。

琴築縱橫散，舞衣不復縫。

古來皆歇薄，君意豈獨濃。

惟見雙黃鵠，千里一相從。

○擬樂府白頭吟

直如朱絲繩，清如玉壺冰。

何慚宿昔意，猜恨坐相仍。

人情賤恩舊，世義逐衰興。

毫髮一為瑕，丘山不可勝。

食苗實碩鼠，點白信蒼蠅。

鳧鵠遠成美，薪芻前見凌。

申黜褒女進，班去趙姬升。

周王日淪惑，漢帝益嗟稱。

心賞猶難恃，貌恭豈易憑。

古來共如此，非君獨撫膺。

○採桑詩

季春梅始落，女工事蠶作。

採桑淇洧間，還戲上宮閣。

早蒲時結陰，晚篁初解籜。

藹藹霧滿閨，融融景盈幕。

乳燕逐草蟲，巢蜂拾花藥。

是節最暄妍，佳服又新爍。

斂歎對回途，揚歌弄場藿。

抽琴試佇思，薦佩果誠托。

承君郢中美，服義久心諾。

衛風古愉艷，鄭俗舊浮薄。

虛願悲渡湘，空賦笑瀍洛。

盛明難重來，淵意為誰涸。

君其且調弦，桂酒妾行酌。

○夢還詩

銜淚出郭門，撫劍無人逵。

沙風暗塞起，離心眷鄉畿。

夜分就孤枕，夢想暫言歸。

孀婦當戶歎，繅絲復鳴機。

慊款論久別，相將還綺幃。

靡靡簷下涼，朧朧窗裡煇。

刈蘭爭芬芳，采菊競葳蕤。

開奩集香蘇，探袖解纓徽。

寐中長路近，覺後大江違。

驚起空歎息，恍忽神魂飛。

白水漫浩浩，高山壯巍巍。

波潮異往復，風霜改榮衰。

此土非吾土，慷慨當訴誰。

○擬古

河畔草未黃，胡雁已矯翼。

秋蛩扶戶吟，寒婦晨夜織。

去歲徵人還，流傳舊相識。

聞君上壟時，東望久歎息。

宿昔衣帶改，旦暮異容色。

念此憂如何，夜長憂向多。

明鏡塵匣中，寶琴生網羅。

○詠燕

雙燕戲雲崖，羽翮始差池。

出入南閨裡，經過北堂垂。

意欲巢君幕，層楹不可窺。

沉吟芳歲晚，徘徊韶景移。

悲歌辭舊愛，啣泥覓新知。

○贈故人

寒灰滅更然，夕華晨更鮮。

春冰雖暫解，冬冰復還堅。

佳人捨我去，賞愛長絕緣。

歡至不留時，每感輒傷年。¤

雙劍將別離，先在匣中鳴。

煙雨交將夕，從此遂分形。

雌沉吳江水，雄飛入楚城。

吳江深無底，楚城有崇扃。

一為天地別，豈直阻幽明。

神物終不隔，千祀儻還並。

○王素學阮步兵體

沉情發遐慮，紆鬱懷所思。

彷彿聞簫管，鳴鳳接嬴姬。

聯綿共雲翼，嬿婉相攜持。

寄言芳華士，寵利不常期。

涇渭分清濁，視彼谷風詩。

○吳邁遠擬樂府四首

△飛來雙白鵠

可憐雙白鵠，雙雙絕塵氛。

連翩弄光景，交頸游青雲。

逢羅復逢繳，雌雄一旦分。

哀聲流海曲，孤叫出江濆。

豈不慕前侶，為爾不及群。

步步一零淚，千里猶待君。

樂哉新相知，悲矣生別離。

恃此百年命，共逐寸陰移。

譬如空山草，零落心自知。

△陽春曲

百里望咸陽，知是帝京域。

綠樹搖雲光，春城起風色。

佳人愛景華，流靡園塘側。

妍姿艷月映，羅衣飄蟬翼。

宋玉歌陽春，巴人長歎息。

雅鄭不同賞，那令君愴惻。

生平重愛惠，私自憐何極。

△長別離

生離不可聞，況復長相思。

如何與君別，當我盛年時。

蕙花每搖蕩，妾心空自持。

榮乏草木歡，悴極霜露悲。

富貴身難老，貧賤顏易衰。

持此斷君腸，君亦宜自疑。

淮陰有逸將，折翮謝翻飛。

楚亦扛鼎士，出門不得歸。

正為隆準公，杖劍入紫微。

君才定何如，白日下爭暉。

△長相思

晨有行路客，依依造門端。

人馬風塵色，知從河塞還。

時我有同棲，結宦游邯鄲。

將不異客子，分饑復共寒。

煩君尺帛書，寸心從此單。

遣妾長憔悴，豈復歌笑顏。

簷隱千霜樹，庭枯十載蘭。

經春不舉袖，秋落寧復看。

一見願道意，君門已九關。

虞卿棄相印，擔簦為同歡。

閨陰欲早霜，何事空盤桓。

○鮑令暉擬青青河畔草

裊裊臨窗竹，藹藹垂門桐。

灼灼青軒女，泠泠高台中。

明志逸秋霜，玉顏艷春紅。

人生誰不別，恨君早從戎。

鳴弦慚夜月，紺黛羞春風。

○擬客從遠方來

客從遠方來，贈我漆鳴琴。

木有相思文，弦有別離音。

終身執此調，歲寒不改心。

願作陽春曲，宮商長相尋。

○題書後寄行人

自君之出矣，臨軒不解顏。

砧杵夜不發，高門晝常關。

帳中流熠燿，庭前華紫蘭。

物枯謝節異，鴻來知客寒。

游用暮冬盡，除春待君還。

○古意贈今人

寒鄉無異服，衣氈代文練。

月月望君歸，年年不解綖。

荊揚春早和，幽冀猶霜霰。

北寒妾已知，南心君不見。

誰為道辛苦，寄情雙飛燕。

形迫杼煎絲，顏落風催電。

容華一朝盡，惟余心不變。

○代葛沙門妻郭小玉詩

明月何皎皎，垂幌照羅茵。

若共相思夜，知同憂怨晨。

芳華豈矜貌，霜露不憐人。

君非青雲逝，飄跡事鹹秦。

妾持一生淚，經秋復度春。¤

君子將徭役，遺我雙題錦。

臨當欲去時，復留相思枕。

題用常著心，枕以憶同寢。

行行日已遠，轉覺思彌甚。

○丘巨源詠七寶扇

妙縞貴東夏，巧媛出吳闉。

裁狀白玉璧，縫似明月輪。

表裡鏤七寶，中銜駭雞珍。

畫作景山樹，圖為河洛神。

來延揮握玩，入與環釧親。

生風長袖際，晞華紅粉津。

拂眄迎嬌意，隱映含歌人。

時移務忘故，節改競存新。

卷情隨象簟，舒心謝錦茵。

厭歇何足道，敬哉先後晨。

○聽鄰妓

披衽乏游術，憑軾寡文才。

蓬門長自寂，虛席視生埃。

貴裡臨倡館，東鄰歌吹台。

雲間嬌響徹，風末艷聲來。

飛華瑤翠幄，揚芬金碧杯。

久絕中州美，從念屍鄉灰。

遺情悲近世，中山安在哉。

○王元長古意

游禽暮知反，行人獨不歸。

坐銷芳草氣，空度明月輝。

顰容入朝鏡，思淚點春衣。

巫山彩雲沒，淇上綠條稀。

待君竟不至，秋雁雙雙飛。¤

霜氣下孟津，秋風度函谷。

念君淒已寒，當軒卷羅縠。

纖手廢裁縫，曲鬢罷膏沐。

千里不相聞，寸心郁氛氳。

況復飛螢夜，木葉亂紛紛。

○詠琵琶

抱月如可明，懷風殊復清。

絲中傳意緒，花裡寄春情。

掩抑有奇態，淒鏘多好聲。

芳袖幸時拂，龍門空自生。

○詠幔

幸得與珠綴，冪<img height=32 width=32 border=0 src=/bzk/Z011.bmp >君之楹。

月映不辭卷，風來輒自輕。

每聚金爐氣，時駐玉琴聲。

俱願致尊酒，蘭釭當夜明。

○巫山高

響像巫山高，薄暮陽台曲。

煙霞乍舒捲，蘅芳時斷續。

彼美如可期，寤言紛在屬。

撫然坐相思，秋風下庭綠。

○謝朓贈王主簿

日落窗中坐，紅妝好顏色。

舞衣襞未縫，流黃覆不織。

蜻蛉草際飛，遊蜂花上食。

一遇長相思，願寄連翩翼。¤

清吹要碧玉，調弦命綠珠。

輕歌急綺帶，含笑解羅襦。

餘曲詎幾許，高駕且踟躕。

徘徊韶景暮，惟有洛城隅。

○同王主簿怨情

掖庭聘絕國，長門失歡宴。

相逢詠蘼蕪，辭寵悲團扇。

花叢亂數蝶，風簾入雙燕。

徒使春帶賒，坐惜紅顏變。

平生一顧重，夙昔千金賤。

故人心尚永，故心人不見。

○夜聽妓

瓊閨釧響聞，瑤席芳塵滿。

要取洛陽人，共命江南管。

情多舞態遲，意傾歌弄緩。

知君密見親，寸心傳玉腕。¤

上客光四座，佳麗直千金。

掛釵報纓絕，墮珥答琴心。

蛾眉已共笑，清香復入襟。

歡樂夜方靜，翠帳垂沉沉。

○詠邯鄲故才人嫁為廝養卒婦

生平宮閣裡，出入侍丹墀。

開笥方羅縠，窺鏡比蛾眉。

初別意未解，去久日生悲。

憔悴不自識，嬌羞余故姿。

夢中忽彷彿，猶言承宴私。

○秋夜

秋夜促織鳴，南鄰搗衣急。

思君隔九重，夜夜空佇立。

北窗輕幔垂，西戶月光入。

何知白露下，坐視前階濕。

誰能長分居，秋盡冬復及。

○雜詠五首

△燈

發翠斜漢裡，蓄寶宕山峰。

抽莖類仙掌，銜光似燭龍。

飛蛾再三繞，輕花四五重。

孤對相思夕，空照舞衣縫。

△燭

杏梁賓未散，桂宮明欲沉。

曖色輕帷裡，低光照寶琴。

徘徊雲髻影，灼爍綺疏金。

恨君秋月夜，遺我洞房陰。

△席

本生朝夕池，落景照參差。

汀洲蔽杜若，幽渚奪江離。

遇君時採擷，玉座奉金卮。

但願羅衣拂，無使素塵彌。

△鏡台

玲瓏類丹檻，苕亭似玄闕。

對鳳懸清冰，垂龍掛明月。

照粉拂紅妝，插花理雲發。

玉顏徒自見，常畏君情歇。

△落梅

新葉初苒苒，初蕊新霏霏。

逢君後園宴，相隨巧笑歸。

親勞君玉指，摘以贈南威。

用持插雲髻，翡翠比光輝。

日暮長零落，君恩不可追。

○陸厥中山王孺子妾歌

如姬寢臥內，班妾坐同車。

洪波陪飲帳，林光宴秦余。

歲暮寒飆及，秋水落芙蕖。

子瑕矯後駕，安陵泣前魚。

賤妾終已矣，君子定焉如。

○施榮泰雜詩

趙女修麗姿，燕姬正容飾。

妝成桃毀紅，黛起草慚色。

羅裙數十重，猶輕一蟬翼。

不言縠袖輕，專歎風多力。

鏘佩玉池邊，弄笑銀台側。

折柳貽目成，采蒲贈心識。

來時嬌未盡，還去媚何極。

卷五

作者：徐陵

○江淹古體

遠與君別者，乃至雁門關。

黃雲蔽千里，遊子何時還。

送君如昨日，簷前露已團。

不惜蕙草晚，所悲道裡寒。

君子在天涯，妾心久別離。

願一見顏色，不異瓊樹枝。

兔絲及水萍，所寄終不移。

○班婕妤

綾扇如團月，出自機中素。

畫作秦王女，乘鸞向煙霧。

彩色世所重，雖新不代故。

竊悲涼風至，吹我玉階樹。

君子恩未畢，零落在中路。

○張司空離情

秋月映簾櫳，懸光入丹墀。

佳人撫鳴琴，清夜守空帷。

蘭徑少行跡，玉台生網絲。

夜樹發紅彩，閨草含碧滋。

羅綺為君整，萬里贈所思。

願垂湛露惠，信我皎日期。

○休上人怨別

西北秋風至，楚客心悠哉。

日暮碧雲合，佳人殊未來。

露彩方泛艷，月華始徘徊。

寶書為君掩，瑤琴詎能開。

相思巫山渚，悵望雲陽台。

金爐絕沉燎，綺席遍浮埃。

桂水日千里，因之平生懷。

○丘遲敬酬柳僕射征怨

清歌自言妍，雅舞空仙仙。

耳中解明月，頭上落金鈿。

雀飛且近遠，暮入綺窗前。

魚戲雖南北，終還荷葉邊。

惟見君行久，新年非故年。

○答徐侍中為人贈婦

丈夫吐然諾，受命本遺家。

糟糠且棄置，蓬首亂如麻。

側聞洛陽客，金蓋翼高車。

謁帝時來下，光景不可奢。

幽房一洞啟，二八盡芬華。

羅裾有長短，翠鬢無低斜。

長眉橫玉臉，皓腕卷輕紗。

俱看依井蝶，共取落簷花。

何言征戍苦，抱膝空咨嗟。

○沈約登高望春

登高眺京洛，街巷紛漠漠。

回首望長安，城闕郁盤桓。

日出照鈿黛，風過動羅紈。

齊童躡朱履，趙女揚翠翰。

春風搖雜樹，葳蕤綠且丹。

寶瑟玫瑰柱，金羈玳瑁鞍。

淹留宿下蔡，置酒過上蘭。

解眉還復斂，方知巧笑難。

佳期空靡靡，含睇未成歡。

嘉客不可見，因君寄長歎。

○昭君辭

朝發披香殿，夕濟汾陰河。

於茲懷九逝，自此斂雙蛾。

沾妝疑湛露，繞臆狀流波。

日見奔沙起，稍覺轉蓬多。

胡風犯肌骨，非直傷綺羅。

銜涕試南望，關山郁嵯峨。

始作陽春曲，終成苦寒歌。

惟有三五夜，明月暫經過。

○少年新婚為之詠

山陰柳家女，莫言出田墅。

丰容好姿顏，便僻工言語。

腰肢既軟弱，衣服亦華楚。

紅輪映早寒，畫扇迎初暑。

錦履並花紋，繡帶同心苣。

羅襦金薄廁，雲鬢花釵舉。

我情已鬱紆，何用表崎嶇。

托意眉間黛，申心口上朱。

莫爭三春價，坐喪千金軀。

盈尺青銅鏡，逕寸合浦珠。

無因達往意，欲寄雙飛鳧。

裾開見玉趾，衫薄映凝膚。

羞言趙飛燕，笑殺秦羅敷。

自顧雖悴薄，冠蓋曜城隅。

高門列騶駕，廣路從驪駒。

何慚鹿盧劍，詎減府中趨。

還家問鄉里，詎堪持作夫。

○雜曲三首

△攜手曲

捨轡下雕輅，更衣奉玉床。

斜簪映秋水，開鏡比春妝。

所畏紅顏促，君恩不可長。

雞冠且容裔，豈吝桂枝亡。

△有所思

西征登隴首，東望不見家。

關樹抽紫葉，塞草發青芽。

昆明當欲滿，葡萄應作花。

流淚對漢使，因書寄狹邪。

△夜夜曲

河漢縱且橫，北斗橫復直。

星漢空如此，寧知心有憶。

孤燈曖不明，寒機曉猶織。

零淚向誰道，雞鳴徒歎息。

○雜詠五首

△詠春

楊柳亂如絲，綺羅不自持。

春草青復綠，客心傷此時。

翠苔已結洧，碧水復盈淇。

日華照趙瑟，風心動燕姬。

衿中萬行淚，故是一相思。

△詠桃

風來吹葉動，風去畏花傷。

紅英已照灼，況復含日光。

歌童暗理曲，游女夜縫裳。

詎減當春淚，能斷思人腸。

△詠月

月華臨靜夜，夜靜滅氛埃。

方暉竟戶入，圓影隙中來。

高樓切思婦，西園游上才。

網軒映珠綴，應門照綠苔。

洞房殊未曉，清光信悠哉。

△詠柳

輕陰拂建章，夾道連未央。

因風結復解，沾露柔且長。

楚妃思欲絕，班女淚成行。

流人未應去，為此歸故鄉。

△詠篪

江南簫管地，妙響發孫枝。

慇勤寄玉指，含情舉復垂。

雕樑再三繞，輕塵四五移。

曲中有深意，丹誠君詎知。

○六憶詩四首（三言五言）

憶來時，的的上階墀。

勤勤敘離別，慊慊道相思。

相看常不足，相見乃忘饑。¤

憶坐時，點點羅帳前。

或歌四五曲，或弄兩三弦。

笑時應無比，嗔時更可憐。¤

憶食時，臨盤動容色。

欲坐復羞坐，欲食復羞食。

含哺如不饑，擎甌似無力。¤

憶眠時，人眠強未眠。

解羅不待勸，就枕更須牽。

復恐傍人見，嬌羞在燭前。

○十詠二首

△領邊繡

纖手制新奇，刺作可憐儀。

縈絲飛鳳子，結縷坐花兒。

不聲如動吹，無風自裊栘。

麗色儻未歇，聊承雲鬢垂

△腳下履

丹墀上颯沓，玉殿下趨鏘。

逆轉珠佩響，先表繡褂香。

裾開臨舞席，袖拂繞歌堂。

所歎忘懷妾，見委入羅床。

○擬青青河邊草

漠漠床上塵，中心憶故人。

故人不可憶，中夜長歎息。

歎息想容儀，不欲長別離。

別離稍已久，空床寄杯酒。

○擬三婦

大婦掃玉墀，中婦結羅帷。

小婦獨無事，對鏡畫蛾眉。

良人且安臥，夜長方自私。

○古意

挾瑟叢台下，徙倚愛容光。

佇立日已暮，慼慼苦人腸。

露葵已堪摘，湛水未沾裳。

錦衾無獨暖，羅衣空自香。

明月雖外照，寧知心內傷。

○夢見美人

夜聞長歎息，知君心有憶。

果自閶闔開，魂交睹容色。

既薦巫山枕，又奉齊眉食。

立望復橫陳，忽覺非在側。

那知神傷者，潺湲淚沾臆。

○效古

可憐桂樹枝，單雄憶故雌。

歲暮異棲宿，春至猶別離。

山河隔長路，路遠絕容儀。

豈雲無我匹，寸心終不移。

○初春

扶道覓陽春，佳人共攜手。

草色獨自非，林中都未有。

無事逐梅花，空中信楊柳。

且復歸去來，含情寄杯酒。

○悼亡

去秋三五月，今秋還照房。

今春蘭蕙草，來春復吐芳。

悲哉人道異，一謝永銷亡。

屏筵空有設，帷席更施張。

游塵掩虛座，孤帳覆空床。

萬事無不盡，徒令存者傷。

○柳惲搗衣詩一首

孤衾引思緒，獨枕愴憂端。

深庭秋草綠，高門白露寒。

思君起清夜，促柱奏幽蘭。

不怨飛蓬苦，徒傷蕙草殘。（其一）

行役滯風波，遊人淹不歸。

亭皋木葉下，壟首秋雲飛。

寒園夕鳥集，思牖草蟲悲。

嗟矣當春服，安見御冬衣。（其二）

鶴鳴勞永歎，采菉傷時暮。

念君方遠徭，望妾理紈素。

秋風吹綠潭，明月懸高樹。

佳人飾淨容，招攜從所務。（其三）

步簷杳不極，離家肅已扃。

軒高夕杵散，氣爽夜砧鳴。

瑤華隨步響，幽蘭逐袂生。

踟躕理金翠，容與納宵清。（其四）

泛艷回煙彩，淵旋龜鶴文。

淒淒合歡袖，苒苒蘭麝芬。

不怨杼軸苦，所悲千里分。

垂泣送行李，傾首遲歸雲。（其五）

○鼓吹曲二首

△獨不見

別島望風台，天淵臨水殿。

芳草生未積，春花落如霰。

出從張公子，還過趙飛燕。

奉帚長信宮，誰知獨不見。

△度關山

少長倡家女，出入燕南垂。

惟持德自美，本以容見知。

舊聞關山遠，何事總金羈。

妾心日已亂，秋風鳴細枝。

○雜詩

雲輕色轉暖，草綠晨芳歸。

山墟罷寒晦，園澤潤朝暉。

春心多感動，睹物情復悲。

自君之出矣，蘭堂罷鳴機。

徒知游宦是，不念別離非。

○長門怨

玉壺夜愔愔，應門重且深。

秋風動桂樹，流月搖輕陰。

綺簷清露溽，網戶思蟲吟。

歎息下蘭閣，含愁奏雅琴。

何由鳴曉佩，復得抱宵衾。

無復金屋念，豈照長門心。

○江南曲

汀州采白蘋，日落江南春。

洞庭有歸客，瀟湘逢故人。

故人何不返，春華復應晚。

不道新知樂，且言行路遠。

○起夜來

城南斷車騎，閣道覆清埃。

露華光翠網，月影入蘭台。

洞房且莫掩，應門或復開。

颯颯秋桂響，非君起夜來。

○七夕穿針

黛馬秋不歸，緇紈無復緒。

迎寒理夜縫，映月抽纖縷。

的皪愁睇光，連娟思眉聚。

清露下羅衣，秋風吹玉柱。

流陰稍已多，餘光欲難取。

○詠席

照日汀州際，搖風綠潭側。

雖無獨繭輕，幸有青袍色。

羅袖少輕塵，像床多麗飾。

願君蘭夜飲，佳人時宴息。

○江洪詠歌姬

寶鑷間珠花，分明靚妝點。

薄鬢約微黃，輕紅澹鉛臉。

發言芳已馳，復加蘭蕙染。

浮聲易傷歎，沉唱安而險。

孤轉忽徘徊，雙蛾乍舒斂。

不持全示人，半用輕紗掩。

○舞女

腰纖蔑楚媛，體輕非趙姬。

映襟闐寶粟，緣肘掛珠絲。

發袖已成態，動足復含姿。

斜睛若不眄，當轉復遲疑。

何慚雲鶴起，詎減鳳鸞時。

○詠紅箋

雜彩何足奇，惟紅偏作可。

灼爍類蕖開，輕明似霞破。

鏤質卷芳脂，裁花承百和。

且傳別離心，復是相思裹。

不值情幸人，豈識風流座。

○詠薔薇

當戶種薔薇，枝葉太葳蕤。

不搖香已亂，無風花自飛。

春閨不能靜，開匣對明妃。

曲池浮采采，斜岸列依依。

或聞好音度，時見啣泥歸。

且對清觴湛，其餘任是非。

○高爽詠鏡

初上鳳皇墀，此鏡照蛾眉。

言照長相守，不照長相思。

虛心會不採，貞明空自欺。

無言故此物，更復對新期。

○鮑子卿詠畫扇

細絲本自輕，弱彩何足眄。

直為發紅顏，謬成握中扇。

乍奉長門泣，時承柏梁宴。

思莊開已掩，歌容隱而見。

但畫雙黃鶴，莫作孤飛燕。

○詠玉階

玉階已夸麗，復得臨紫微。

北戶接翠幄，南路低金扉。

重疊通日影，參差藏月煇。

輕苔染珠履，微澱拂羅衣。

獨笑昆山曲，空見青鳧飛。

○何子朗學謝體

桂台清露拂，銅陛落花沾。

美人紅妝罷，攀鉤卷細簾。

思君擊促織，玉指何纖纖。

未應為此別，無故坐相嫌。

○和虞記室騫古意

美人弄白日，灼灼當春牖。

清鏡對蛾眉，新花映玉手。

燕下拾池泥，風來吹細柳。

君子何時歸，與我酌尊酒。

○和繆郎視月

清夜未雲疲，細簾聊可發。

泠泠玉潭水，映見蛾眉月。

靡靡露方垂，輝輝光稍沒。

佳人復千里，餘影徒揮忽。

○范靖婦詠步搖花

珠華縈翡翠，寶葉間金瓊。

剪荷不似制，為花如自生。

低枝拂繡領，微步動瑤瑛。

但令雲髻插，蛾眉本易成。

○戲蕭孃

明珠翠羽帳，金薄綠綃帷。

因風時暫舉，想像見芳姿。

清晨插步搖，向晚解羅衣。

托意風流子，佳情詎肯私。

○詠五彩竹火籠

可憐潤霜質，纖剖復豪分。

織作回風苣，制為縈綺文。

含芳出珠被，曜彩接緗裙。

徒嗟金麗飾，豈念昔凌雲。

○詠燈

綺筵日已暮，羅帷月未歸。

開花散鵠彩，含光出九微。

風軒動丹焰，冰宇澹清暉。

不吝輕蛾繞，惟恐曉蠅飛。

○何遜日夕望江贈魚司馬

湓城帶湓水，湓水縈如帶。

日夕望高城，耿耿青雲外。

城中多宴賞，絲竹常繁會。

管聲已流悅，弦聲復淒切。

歌黛慘如愁，舞腰疑欲絕。

仲秋黃葉下，長風正騷屑。

早雁出雲飛，故燕辭簷別。

晝悲在異縣，夜夢還洛汭。

洛汭何悠悠，起望登西樓。

的的帆向浦，團團日隱洲。

誰能一羽化，輕舉逐飛浮。

○擬輕薄篇

城東美少年，重身輕萬億。

柘彈隨珠丸，白馬黃金飾。

長安九逵上，青槐蔭道植。

轂擊晨已喧，肩排暗不息。

走狗通西望，牽牛亙南直。

相期百戲傍，去來三市側。

象床沓繡被，玉盤傳綺食。

倡女掩扇歌，小婦開簾織。

相看獨隱笑，見人還斂色。

黃鶴悲故群，山枝詠初識。

鳥飛過客盡，雀聚行龍匿。

酌羽前厭厭，此時歡未極。

○詠照鏡

珠簾旦初卷，綺機朝未織。

玉匣開鑒形，寶台臨淨飾。

對影獨含笑，看花空轉側。

聊為出繭眉，試染夭桃色。

羽釵如可間，金鈿長相逼。

蕩子行未歸，啼妝坐沾臆。

○閨怨

曉河沒高棟，斜月半空庭。

窗中度落葉，簾外隔飛螢。

含情下翠帳，掩涕閉金屏。

昔期今未反，春草寒復青。

思君無轉易，何異北辰星。

○詠七夕

仙車駐七襄，鳳駕出天潢。

月映九微火，風吹百和香。

來歡暫巧笑，還淚已啼妝。

依稀猶洛汭，倏忽似高唐。

別離不得見，河漢漸湯湯。

○詠舞妓

管清羅薦合，弦驚雪袖遲。

逐唱回纖手，聽曲動蛾眉。

凝情盼墮珥，微睇托含辭。

日暮留嘉客，相看憂此時。

○看新婦

霧夕蓮出水，霞朝日照梁。

何如花燭夜，輕扇掩紅妝。

良人復灼灼，席上自生光。

所悲高駕動，環珮出長廊。

○詠倡家

皎皎高樓暮，華燭帳前明。

羅帷雀釵影，寶瑟鳳雛聲。

夜花枝上發，新月霧中生。

誰念當窗牖，相望獨盈盈。

○詠白鷗嘲別者

可憐雙白鷗，朝夕水上游。

何言異棲息，雌住雄不留。

孤飛出嶼浦，獨宿下滄州。

東西從此去，影響絕無由。

○學青青河邊草

春園日應好，折花望遠道。

秋夜苦復長，抱枕向空床。

吹樓下促節，不言於此別。

歌筵掩團扇，何時一相見。

弦絕猶依軫，葉落裁下枝。

即此雖雲別，方我未成離。

○嘲劉孝綽

房櫳滅夜火，窗戶映朝光。

妖女褰帷出，蹀躞初下床。

雀釵橫曉鬢，蛾眉艷宿妝。

稍聞玉釧遠，猶憐翠被香。

寧知早朝客，差池已雁行。

○王樞古意應蕭信武教朝取饑蠶食，夜縫千里衣。

復聞南陌上，日暮採蓮歸。

青苔覆寒井，紅藥間青微。

人生樂自極，良時徒見違。

何由及新燕，雙雙還共飛。

○至烏林村見採桑者聊以贈之

遙見提筐下，翩妍實端妙。

將去復回身，欲語先為笑。

閨中初別離，不許覓新知。

空結茱萸帶，敢報木蘭枝。

○徐尚書座賦得可憐

紅蓮披早露，玉貌映朝霞。

飛燕啼妝罷，顧步插餘花。

溘匝金鈿滿，參差繡領斜。

暮還垂瑤帳，香燈照九華。

○庾丹秋閨有望

耿耿橫天漢，飄飄出岫雲。

月斜樹倒影，風至水回文。

已泣機中婦，復悲床上君。

羅襦曉長襞，翠被夜徒薰。

空汲銀床井，誰縫金縷裙。

所思竟不至，空持清夜分。

○夜夢還家

歸飛夢所憶，共子汲寒漿。

銅瓶素絲綆，綺井白銀床。

雀出豐茸樹，蟲飛玳瑁梁。

離人不相見，難忍對春光。

卷六

作者：徐陵

○吳均和蕭洗馬子顯古意六首

賤妾思不堪，採桑渭城南。

帶減連枝繡，發亂鳳皇篸。

花舞衣裳薄，蛾飛愛綠潭。

無由報君此，流涕向春蠶。（其一）

妾本倡家女，出入魏王宮。

既得承雕輦，亦在更衣中。

蓮花銜青雀，寶粟鈿金蟲。

猶言不得意，流涕憶遼東。（其二）

春草攏可結，妾心正斷絕。

綠鬢愁中改，紅顏啼裡滅。

非獨淚成珠，亦見珠成血。

願為飛鵲鏡，翩翩照離別。（其三）

何處報君書，隴右五歧路。

淚研兔枝墨，筆染鵝毛素。

碧浮孟渚水，香下洞庭路。

應歸遂不歸，芳春空擲度。（其四）

妾家橫塘北，發艷小長干。

花釵玉腕轉，珠繩金絡丸。

冪<img height=32 width=32 border=0 src=/bzk/Z011.bmp >懸青鳳，逶迤搖白團。

誰堪久見此，含恨不相看。（其五）

匈奴數欲盡，僕在玉門關。

蓮花穿劍鍔，秋月掩刀環。

春機鳴窈窕，夏鳥思綿蠻。

中人坐相望，狂夫終未還。（其六）

○與柳惲相贈答六首

黃鸝飛上苑，綠芷出汀洲。

日映昆明水，春生鳷鵲樓。

飄揚白花舞，瀾漫紫萍流。

書織回文錦，無因寄隴頭。

思君甚瓊樹，不見方離憂。¤

鳴鞭適大阿，聯翩渡漳河。

燕姬及趙女，挾瑟夜經過。

纖腰曳廣袖，半額畫長蛾。

客本倦游者，箕帚在江沱。

故人不可棄，新知空復何。¤

離君苦無樂，向暮心淒淒。

要途訪趙使，聞君仕執圭。

杜蘅色已發，昌蒲葉未齊。

冪<img height=32 width=32 border=0 src=/bzk/Z011.bmp >蠶餌繭，差池燕吐泥。

願逐春風去，飄蕩至遼西。¤

白日隱城樓，勁風掃寒木。

離析隔西東，執手異涼燠。

相思咽不言，洞房清且肅。

歲去甚流煙，年來如轉軸。

別鶴千里飛，孤雌夜未宿。¤

閨房宿已靜，落月有餘暉。

寒蟲隱壁思，秋蛾繞燭飛。

絕雲斷更合，離禽去復歸。

佳人今何在？迢遞江之沂。

一為別鶴弄，千里淚沾衣。¤

秋雲靜晚天，寒夜方綿綿。

聞君吹急管，相思雜採蓮。

別離未幾日，高月三成弦。

蹀疊黃河浪，嘶喝隴頭蟬。

寄君蘼蕪葉，插著叢台邊。

○擬古四首

△陌上桑

裊裊陌上桑，蔭陌復垂塘。

長條映白日，細葉隱鸝黃。

蠶飽妾復思，拭淚且提筐。

故人寧知此，離恨煎人腸。

△秦王卷衣

咸陽春草芳，秦帝卷衣裳。

玉檢茱萸匣，金泥蘇合香。

初芳熏復帳，餘暉曜玉床。

當須宴朝罷，持此贈華陽。

△採蓮

錦帶雜花鈿，羅衣垂綠川。

問子今何去？出采江南蓮。

遼西三千里，欲寄無因緣。

願君早旋反，及此荷花鮮。

△攜手

艷裔陽之春，攜手清洛濱。

雞鳴上林苑，薄暮小平津。

長裾藻白日，廣袖帶芳塵。

故交一如此，新知詎憶人。

○贈杜容成一首

一燕海上來，一燕高台息。

一朝所逢遇，依然舊所識。

問我來何遲？關山幾迂直？

答言海路長，風多飛無力。

昔別縫羅衣，春風初入帷。

今來夏欲晚，桑蛾薄樹飛。

○春詠

春從何處來，拂衣復驚梅。

雲障青瑣闥，風吹承露台。

美人隔千里，羅帷閉不開。

無由得共語，空對相思杯。

○去妾贈前夫

棄妾在河橋，相思復相遼。

鳳皇簪落鬢，蓮花帶緩腰。

腸從別處斷，貌在淚中消。

願君憶疇昔，片言時見饒。

○詠少年

董生惟巧笑，子都信美目。

百萬市一言，千金買相逐。

不道參差菜，誰論窈窕淑。

願君捧繡被，來就越人宿。

○王僧孺春怨

四時如湍水，飛奔競回復。

夜鳥響嚶嚶，朝光照煜煜。

厭見花成子，多看筍為竹。

萬里斷音書，十載異棲宿。

積愁落芳鬢，長啼壞美目。

君去在榆關，妾留住函谷。

惟對昔邪房，如見蜘蛛屋。

獨與響相酬，還將影自逐。

象床易氈簟，羅衣變單復。

幾過度風霜，猶能保煢獨。

○月夜詠陳南康新有所納

二八人如花，三五月如鏡。

開簾一種色，當戶兩相映。

重價出秦韓，高名入燕鄭。

十城屢請易，千金幾爭聘。

君意自能專，妾心本無競。

○見貴者初迎盛姬聊為之詠

久想專房麗，未見傾城者。

千金訪繁華，一朝遇容冶。

家本薊門外，來戲叢台下。

長卿幸未匹，文君復新寡。

○與司馬治書同聞鄰婦夜織

洞房風已激，長廊月復清。

藹藹夜庭廣，飄飄曉帳輕。

雜聞百蟲思，偏傷一息聲。

鳥聲長不息，妾心復何極。

猶恐君無衣，夜夜當窗織。

○夜愁

簷露滴為珠，池冰合成璧。

萬行朝淚瀉，千里夜愁極。

孤帳閉不開，寒膏盡復益。

誰知心眼亂，看朱忽成碧。

○春閨有怨

愁來不理鬢，春至更攢眉。

悲看蛺蝶粉，泣望蜘蛛絲。

月映寒蛩褥，風吹翡翠帷。

飛鱗難托意，駃翼不銜辭。

○搗衣

足傷金管處，多愴緹光促。

下機騖西眺，鳴砧遽東旭。

芳汗似蘭湯，雕金辟龍燭。

散度廣陵音，操寫漁陽曲。

別鶴悲不已，離鸞斷更續。

尺素在魚腸，寸心憑雁足。

○為人述夢

工知想成夢，未信夢如此。

皎皎無片非，的的一皆是。

以親芙蓉褥，方開合歡被。

雅步極嫣妍，含辭恣委靡。

如言非倏忽，不意成俄爾。

及寤盡空無，方知悉虛詭。

○為人傷近不見

嬴女鳳皇樓，漢姬柏梁殿。

詎勝仙將死，音容猶可見。

我有一心人，同鄉不異縣。

異縣不成隔，同鄉更脈脈。

脈脈如牛女，無妨年一語。

○為何庫部舊姬擬蘼蕪之句

出戶望蘭薰，褰簾正逢君。

斂容才一訪，新知詎可聞。

新人含笑近，故人含淚隱。

妾意在寒松，君心逐朝槿。

○在王晉安酒席數韻

窈窕宋容華，但歌有清曲。

轉眄非無以，斜扇還相矚。

詎減許飛瓊，多勝劉碧玉。

何因送款款，伴飲杯中醁。

○為人有贈

碧玉與綠珠，張盧復雙女。

曼聲古難匹，長袂世無侶。

似出鳳皇樓，言發瀟湘渚。

幸有褰裳便，含情寄一語。

○何生姬人有怨

寒樹棲羈雌，月映風復吹。

逐臣與棄妾，零落心可知。

寶琴徒七弦，蘭燈空百枝。

顰容不足效，啼妝拭復垂。

同衾成楚越，異國非此離。

○鼓瑟曲·有所思

夜風吹熠燿，朝光照昔邪。

幾銷蘼蕪葉，空落蒲桃花。

不堪長織素，誰能獨浣紗。

光陰復何極，望促反成賒。

知君自蕩子，奈妾亦倡家。

○為人寵姬有怨

可憐獨立樹，枝輕根易搖。

已為露所浥，復為風所飄。

錦衾襞不臥，端坐夜及朝。

是妾愁成瘦，非君重細腰。

○為人自傷

自知心裡恨，還向影中羞。

回持昔慊慊，變作今悠悠。

還君與妾珥，歸妾奉君裘。

弦斷猶可續，心去最難留。

○秋閨怨

斜光隱西壁，暮雀上南枝。

風來秋扇屏，月出夜燈吹。

深心起百際，遙淚非一垂。

徒勞妾辛苦，終言君不知。

○張率相逢行

相逢夕陰階，獨趨尚冠裡。

高門既如一，甲第復相似。

憑軾日欲昏，何處訪公子。

公子之所在，所在良易知。

青樓出上路，漸台臨曲池。

堂上撫流徽，雷尊朝夕施。

橘柚芬華實，朱火燎金枝。

兄弟兩三人，裾佩紛陸離。

朝從禁中出，車騎並驅馳。

金鞍馬瑙勒，聚觀路傍兒。

入門一顧望，鳧鵠有雄雌。

雄雌各數千，相鳴戲羽儀。

並在東西立，群次何離離。

大婦刺方領，中婦抱嬰兒。

小婦尚嬌稚，端坐吹參差。

丈人無遽起，神鳳且來儀。

○對酒

對酒誠可樂，此酒復能醇。

如華良可貴，如乳更非珍。

何以留上客，為寄掌中人。

金尊清復滿，玉碗亟來親。

誰能共遲暮，對酒及芳晨。

君歌當未罷，卻坐避梁塵。

○遠期

遠期終不歸，節物坐將變。

白露愴單棲，秋風息團扇。

誰能久離別，他鄉且異縣。

浮雲蔽重山，相望何時見。

寄言遠行者，空閨淚如霰。

○徐悱贈內

日暮想清陽，躡履出椒房。

網蟲生錦薦，游塵掩玉床。

不見可憐影，空餘黼帳香。

彼美情多樂，挾瑟坐高堂。

豈忘離憂者，向隅心獨傷。

聊因一書札，以代九迴腸。

○對房前桃樹詠佳期贈內

相思上北閣，徙倚望東家。

忽有當軒樹，兼含映日花。

芳鮮類紅粉，比素若鉛華。

更使增心憶，彌令想狹斜。

無如一路阻，脈脈似雲霞。

嚴城不可越，言折代疏麻。

○費昶華觀省中夜聞城外搗衣

閶闔下重關，丹墀吐明月。

秋氣城中冷，秋砧城外發。

浮聲繞雀台，飄響度龍闕。

婉轉何藏摧，當從上路來。

藏摧意未已，定自乘軒裡。

乘軒盡世家，佳麗似朝霞。

圓璫耳上照，方繡領間斜。

衣薰百和屑，鬢搖九枝花。

昨暮庭槐落，今朝羅綺薄。

拂席捲鴛鴦，開縵舒龜鶴。

金波正容與，玉步依砧杵。

紅袖往還縈，素腕參差舉。

徒聞不得見，獨夜空愁佇。

獨夜何窮極，懷之在心側。

階垂玉衡露，庭舞相風翼。

瀝滴流星輝，粲爛長河色。

三冬誠足用，五日無糧食。

揚雲已寂寥，今君復弦直。

○和蕭記室春旦有所思

芳樹發春輝，蔡子望青衣。

水逐桃花去，春隨楊柳歸。

楊柳何時歸？裊裊復依依。

已蔭章台陌，復掃長門扉。

獨知離心者，坐惜春光違。

洛陽遠如日，何由見宓妃。

○春郊望美人

芳郊拾翠人，回袖掩芳春。

金輝起步搖，紅彩發吹綸。

湯湯蓋頂日，飄飄馬足塵。

薄暮高樓下，當知妾姓秦。

○詠照鏡

晨輝照杏梁，飛燕起朝妝。

留心散廣黛，輕手約花黃。

正釵時念影，拂絮且憐香。

方嫌翠色故，乍道玉無光。

城中皆半額，非妾畫眉長。

○和蕭洗馬畫屏風二首長

△陽春發和氣

日淨班姬門，風輕董賢館。

卷耳緣階出，反舌登牆喚。

蠶女桂枝鉤，游童蘇合彈。

拂袖當留客，相逢莫相難。

△秋夜涼風起

佳人在河內，征夫鎮馬邑。

零露一朝團，中夜雨垂泣。

氣爽床帳冷，天寒針縷澀。

紅顏本暫時，君還詎相及。

○採菱

妾家五湖口，採菱五湖側。

玉面不關妝，雙眉本翠色。

日斜天欲暮，風生浪未息。

宛在水中央，空作兩相憶。

○長門怨

向夕千愁起，自悔何嗟及。

愁思且歸床，羅襦方掩泣。

絳樹搖風軟，黃鳥弄聲急。

金屋貯嬌時，不言君不入。

○鼓吹曲二首

△巫山高

巫山光欲晚，陽台色依依。

彼美巖之曲，寧知心是非。

朝雲觸石起，暮雨潤羅衣。

願解千金珮，請逐大王歸。

△有所思

上林烏欲棲，長安日行暮。

所思郁不見，空想丹墀步。

簾動憶君來，雷聲似車度。

北方佳麗子，窈窕能回顧。

夫君自迷惑，非為妾心妒。

○姚翻同郭侍郎採桑一首

雁還高柳北，春歸洛水南。

日照茱萸領，風搖翡翠篸。

桑間視欲暮，閨裡遽饑蠶。

相思君助取，相望妾那堪。

○孔翁歸奉和湘東王教班婕妤一首

長門與長信，日暮九重空。

雷聲聽隱隱，車響絕瓏瓏。

恩光隨妙舞，團扇逐秋風。

鉛華誰不慕，人意自難終。

○徐悱妻劉令嫻答外詩二首

花庭麗景斜，蘭牖輕風度。

落日更新妝，開簾對春樹。

鳴鸝葉中響，戲蝶枝邊騖。

調瑟本要歡，心愁不成趣。

良會誠非遠，佳期今不遇。

欲知幽怨多，春閨深且暮。¤

東家挺奇麗，南國擅容輝。

夜月方神女，朝霞喻洛妃。

還看鏡中色，比艷自知非。

摛辭徒妙好，連類頓乖違。

智夫雖已麗，傾城未敢希。

○何思澄奉和湘東王教班婕妤

寂寂長信晚，雀聲哦洞房。

蜘蛛網高閣，駁蘚被長廊。

虛殿簾帷靜，閒階花蕊香。

悠悠視日暮，還復拂空床。

○擬古

故交不可忘，猶如蘭桂芳。

新知雖可悅，不異茱萸香。

妾有鳳雛曲，非為陌上桑。

薦君君不御，抱瑟自悲涼。

○南苑逢美人

洛浦疑回雪，巫山似旦雲。

傾城今始見，傾國昔曾聞。

（媚）眼隨羞合，丹唇逐笑分。

風捲葡萄帶，日照石榴裙。

自有狂夫在，空持勞使君。

○徐悱答唐孃七夕所穿針

倡人助漢女，靚妝臨月華。

連針學並蒂，縈縷作開花。

孀閨絕綺羅，攬贈自傷嗟。

雖言未相識，聞道出良家。

曾停霍君騎，經過柳惠車。

無由一共語，暫看日昇霞。卷七

作者：徐陵

○梁武帝搗衣

駕言易水北，送別河之陽。

沈思慘行鑣，結夢在空床。

既寤丹綠謬，始知紈素傷。

中州木葉下，邊城應早霜。

陰蟲日慘烈，庭草復雲黃。

金風徂清夜，明月懸洞房。

裊裊同宮女，助我理衣裳。

參差夕杵引，哀怨秋砧揚。

輕羅飛玉腕，弱翠低紅妝。

朱顏色已興，眄睇目增光。

搗以一匪石，文成雙鴛鴦。

制握斷金刀，薰用如蘭芳。

佳期久不歸，持此寄寒鄉。

妾身誰為容，思君苦人腸。

○擬長安有狹斜十韻

洛陽有曲陌，陌曲不通驛。

忽逢二少童，扶轡問君宅。

君宅邯鄲右，易憶復可知。

大息組絪縕，中息佩陸離。

小息尚青綺，總丱游南皮。

三息俱入門，家臣拜門垂。

三息俱升堂，旨酒盈千卮。

三息俱入戶，戶內有光儀。

大婦理金翠，中婦事麼觿。

小婦獨閒暇，調笙游曲池。

丈夫少徘徊，鳳吹方參差。

○擬明月照高樓

圓魄當虛闥，清光流思筵。

筵思照孤影，淒怨還自憐。

台鏡早生塵，匣琴又無弦。

悲慕屢傷節，離憂亟華年。

君如東榑景，妾似西柳煙。

相去既路迥，明晦亦殊懸。

願為銅鐵轡，以感長樂前。

○擬青青河邊草

幕幕繡戶絲，悠悠懷昔期。

昔期久不歸，鄉國曠音輝。

音輝空結遲，半寢覺如至。

既寤了無形，與君隔平生。

月以雲掩光，葉似霜摧老。

當途競自容，莫肯為妾道。

○代蘇屬國婦

良人與我期，不謂當過時。

秋風忽送節，白露凝前基。

愴愴獨涼枕，搔搔孤月帷。

或聽西北雁，似從寒海湄。

果銜萬里書，中有生離詞。

惟言長別矣，不復道相思。

胡羊久剽奪，漢節故支持。

帛上看未終，臉下淚如絲。

空懷之死誓，遠勞同穴詩。

○古意二首

飛鳥起離離，驚散忽差池。

嗷嘈繞樹上，翩翾集寒枝。

既悲征役久，偏傷壟上兒。

寄言閨中愛，此心詎能知。

不見松上蘿，葉落根不移。¤

當春有一草，綠花復重枝。

雲是忘憂物，生在北堂垂。

飛飛雙蛺蝶，低低兩差池。

差池低復起，此芳性不移。

飛蝶雙復只，此心人莫知。

○芳樹

綠樹始搖芳，芳生非一葉。

一葉度春風，芳芳自相接。

色雜亂參差，眾花紛重疊。

重疊不可思，思此誰能愜。

○臨高台

高台半行雲，望望高不極。

草樹無參差，山河同一色。

彷彿洛陽道，道遠難別識。

玉階故情人，情來共相憶。

○有所思

誰言生離久，適意與君別。

衣上芳猶在，握裡書未滅。

腰中雙綺帶，夢為同心結。

常恐所思露，瑤華未忍折。

○紫蘭始萌

種蘭玉台下，氣暖蘭始萌。

芬芳與時發，婉轉迎節生。

獨使金翠嬌，偏動紅綺情。

二游何足懷，一顧非傾城。

羞將苓芝侶，豈畏鵜鴂鳴。

○織婦

送別出南軒，離思沈幽室。

調梭輟寒夜，鳴機罷秋日。

良人在萬里，誰與共成匹。

願得一回光，照此憂與疾。

君情儻未忘，妾心長自畢。

○七夕

白露月下圓，秋風枝上鮮。

瑤台函碧霧，瓊幕生紫煙。

妙會非綺節，佳期乃良年。

玉壺承夜急，蘭膏依曉煎。

昔時悲難越，今傷何易旋。

怨咽雙念斷，淒切兩情懸。

○戲作

宓妃生洛浦，游女出漢陽。

妖閒逾下蔡，神妙絕高唐。

綿駒且變俗，王豹復移鄉。

況茲集靈異，豈得無方將。

長袂必留客，清哇鹹繞樑。

燕趙羞容止，西妲慚芬芳。

徒聞殊可弄，定自乏明璫。

○皇太子聖制樂府三首（簡文）

△艷歌篇十八韻

凌晨光景麗，倡女鳳樓中。

前瞻削成小，傍望卷旌空。

分妝間淺靨，繞臉傅斜紅。

張琴未調軫，飲吹不全終。

自知心所愛，出入仕秦宮。

誰言連伊屈，更是莫敖通。

輕軺綴皂蓋，飛轡轢雲驄。

金鞍隨系尾，銜瑣映纏鬃。

戈鏤荊山玉，劍飾丹陽銅。

左把蘇合彈，傍持大屈弓。

控弦因鵲血，挽強用牛螉。

弋獵多登隴，酣歌每入豐。

暉暉隱落日，冉冉還房櫳。

燈生陽燧火，塵散鯉魚風。

流蘇時下帳，像簟復韜筒。

霧暗窗前柳，寒疏井上桐。

女蘿托松際，甘瓜蔓井東。

拳拳恃君寵，歲暮望無窮。

△蜀國絃歌篇十韻

銅梁指斜谷，劍道望中區。

通星上分野，作固為下都。

雅歌因良守，妙舞自巴渝。

陽城嬉樂所，劍騎郁相趨。

五婦行難至，百兩好游娛。

牲祈望帝祀，酒酹蜀侯誅。

江妃納重聘，卓女愛將雛。

停弦時系爪，息吹更治朱。

春衫湔錦浪，回扇避陽烏。

聞君握節反，賤妾下城隅。

△妾薄命篇十韻

名都多麗質，本自恃容姿。

蕩子行未至，秋胡無定期。

玉貌歇紅臉，長顰串翠眉。

奩鏡迷朝色，縫針脆故絲。

本異搖舟咎，何關竊席疑。

生離誰撫背，溘死詎成遲。

毛嬙貌本絕，踉蹌入氈帷。

盧姬嫁日晚，非復好年時。

傳山猶可逐，烏白望難期。

妾心徒自苦，傍人會見嗤。

○代樂府三首

△新成安樂宮

遙看雲霧中，刻桷映丹紅。

珠簾通曉日，金花拂夜風。

欲知聲管處，來過安樂宮。

△雙桐生空井

季月雙桐井，新枝雜舊株。

晚葉藏棲鳳，朝花拂曙烏。

還看西子照，銀床牽轆轤。

△楚妃歎

閨閒漏永永，漏長宵寂寂。

草螢飛夜戶，絲蟲繞秋壁。

薄笑未為欣，微歎還成戚。

金簪鬢下垂，玉箸衣前滴。

○和湘東王橫吹曲三首

△洛陽道

洛陽佳麗所，大道滿春光。

游童初挾彈，蠶妾始提筐。

金鞍照龍馬，羅袂拂春桑。

玉車爭晚入，潘果溢高箱。

△折楊柳

楊柳亂成絲，攀折上春時。

葉密鳥飛礙，風輕花落遲。

城高短簫發，林空畫角悲。

曲中無別意，並為久相思。

△紫騮馬

賤妾朝下機，正值良人歸。

青絲懸玉蹬，朱汗染香衣。

驟急珍珂響，?甫多塵亂飛。

雕胡幸可薦，故心君莫違。

○雍州十曲抄三首（是襄州）

△南湖

南湖荇葉浮，復有佳期游。

銀綸翡翠釣，玉舳芙蓉舟。

荷香亂衣麝，橈聲隨急流。

△北渚

岸陰垂柳葉，平江含粉堞。

好值城傍人，多逢盪舟妾。

綠水濺長袖，浮苔染輕楫。

△大堤

宜城斷中道，行旅亟流連。

出妻工織素，妖姬慣數錢。

炊雕留上客，貰酒逐神仙。

○同庾肩吾四詠二首

△蓮舟買荷度

採蓮前岸隈，舟子屢徘徊。

荷披衣可識，風疏香不來。

欲知船度處，當看荷葉開。

△照流看落釵

相隨照綠水，意欲重涼風。

流搖妝影壞，釵落鬢華空。

佳期在何許，徒傷心不同。

○和湘東王三韻二首

△春宵

花樹含春叢，羅幃夜長空。

風聲隨篠韻，月色與池同。

彩箋徒自襞，無信往雲中。

△冬曉

冬朝日照梁，含怨下前床。

帳褰竹葉帶，鏡轉菱花光。

會是無人見，何用早紅妝。

○戲作謝惠連體十三韻

雜蕊映南庭，庭中光景媚。

可憐枝上花，早得春風意。

春風復有情，拂幔且開楹。

開楹開碧煙，拂幔拂垂蓮。

偏使紅花散，飄揚落眼前。

眼亦多無況，參差郁可望。

珠繩翡翠帷，綺幕芙蓉帳。

香煙出窗裡，落日斜階上。

日影去遲遲，節華鹹在茲。

桃花紅若點，柳葉亂如絲。

絲條轉暮光，影落暮陰長。

春燕雙雙舞，春心處處傷。

酒滿心聊足，萱枝愁不忘。

○倡婦怨情十二韻

綺窗臨畫閣，飛閣繞長廊。

風散同心草，月送可憐光。

彷彿簾中出，妖麗特非常。

恥學秦羅髻，羞為樓上妝。

散誕披紅帔，生情新約黃。

斜燈入錦帳，微煙出玉床。

六安雙玳瑁，八幅兩鴛鴦。

猶是別時許，留致解心傷。

含涕坐度日，俄頃變炎涼。

玉關驅夜雪，金氣落嚴霜。

飛狐驛使斷，交河川路長。

蕩子無消息，朱唇徒自香。

○和徐錄事見內人作臥具

密房寒日晚，落照度窗邊。

紅簾遙不隔，輕帷半卷懸。

方知纖手制，詎減縫裳妍。

龍刀橫膝上，畫尺墮衣前。

熨斗金塗色，簪管白牙纏。

衣裁合歡褶，文作鴛鴦連。

縫用雙針縷，絮是八蠶綿。

香和麗丘蜜，麝吐中台煙。

已入琉璃帳，兼雜泰華氈。

且共雕爐暖，非同團扇捐。

更恐從軍別，空床徒自憐。

○戲贈麗人

麗妲與妖嬙，共拂可憐妝。

同安鬟裡撥，異作額間黃。

羅裙宜細簡，畫屜重高牆。

含羞未上砌，微笑出長廊。

取花爭間鑷，攀枝念蕊香。

但歌聊一曲，鳴弦未息張。

自矜心所愛，三十侍中郎。

○秋閨夜思

非關長信別，詎是良人征。

九重忽不見，萬恨滿心生。

夕門掩魚鑰，宵床悲畫屏。

迥月臨窗度，吟蟲繞砌鳴。

初霜隕細葉，秋風驅亂螢。

故妝猶累日，新衣襞未成。

欲知妾不寐，城外搗衣聲。

○和湘東王名士悅傾城

美人稱絕世，麗色譬花叢。

雖居李城北，住在宋家東。

教歌公主第，學舞漢成宮。

多游淇水上，好在鳳樓中。

履高疑上砌，裾開特畏風。

衫輕見跳脫，珠概雜青蟲。

垂絲繞帷幔，落日度房櫳。

妝窗隔柳色，井水照桃紅。

非憐江浦佩，羞使春閨空。

○從頓暫還城

漢渚水初綠，江南草復黃。

日照蒲心暖，風吹梅蕊香。

征艫艤湯塹，歸騎息金隍。

舞觀衣常襞，歌台弦未張。

持此橫行去，誰念守空床。

○詠人棄妾

昔時嬌玉步，含羞花燭邊。

豈言心愛斷，銜啼私自憐。

常見歡成怨，非關丑易妍。

獨鵠罷中路，孤鸞死鏡前。

○執筆戲書

舞女及燕姬，倡樓復蕩婦。

參差大戾發，搖曳小垂手。

釣竿蜀國彈，新城折楊柳。

玉案西王桃，蠡杯石榴酒。

甲乙羅帳異，辛壬房戶暉。

夜夜有明月，時時憐更衣。

○艷歌曲

雲楣桂成戶，飛棟杏為梁。

斜窗通蕊氣，細隙引塵光。

裁衣魏後尺，汲水淮南床。

青驪暮當反，預使羅裾香。

○怨

秋風與白團，本自不相安。

新人及故愛，意氣豈能寬。

黃金肘後鈴，白玉案前盤。

誰堪空對此，還成無歲寒。

○擬沈隱侯夜夜曲

藹藹夜中霜，何關向曉光。

枕啼常帶粉，身眠不著床。

蘭膏盡更益，薰爐滅復香。

但問愁多少，便知夜短長。

○七夕

秋期此時浹，長夜徙河靈。

紫煙凌鳳羽，奔光隨玉軿。

洛陽疑劍氣，成都怪客星。

天梭織來久，方逢今夜停。

○同劉諮議詠春雪

晚霰飛銀礫，浮雲暗未開。

入池消不積，因風墮復來。

思婦流黃素，溫姬玉鏡台。

看花言可插，定自非春梅。

○晚景出行

細樹含殘影，春閨散晚香。

輕花鬢邊墮，微汗粉中光。

飛鳧初罷曲，啼烏忽度行。

羞令白日暮，車馬郁相望。

○賦樂府得大垂手

垂手忽苕苕，飛燕掌中嬌。

羅衣恣風引，輕帶任情搖。

詎似長沙地，促舞不回腰。

○賦樂器名得箜篌

捩遲初挑吹，弄急時催舞。

釧響逐弦鳴，私回半障柱。

欲知心不平，君看黛眉聚。

○詠舞

可憐初二八，逐節似飛鴻。

懸勝河陽妓，暗與淮南同。

入行看履進，轉面望鬟空。

腕動苕華玉，袖隨如意風。

上客何須起，啼烏曲未終。

○春閨情

楊柳葉纖纖，佳人懶織縑。

正衣還向鏡，迎春試舉簾。

摘梅多繞樹，覓燕好窺簷。

只言逐花草，計校應非嫌。

○又三韻

珠簾向暮下，妖姿不可追。

花風暗裡覺，蘭燭帳中飛。

何時玉窗裡，夜夜更縫衣。

○率爾為詠

借問仙將畫，詎有此佳人。

傾城且傾國，如雨復如神。

漢後憐名燕，周王重姓申。

挾瑟曾游趙，吹簫屢入秦。

玉階偏望樹，長廊每逐春。

約黃出意巧，纏弦用法新。

迎風時引袖，避日暫披巾。

疏花映鬟插，細佩繞衫身。

誰知日欲暮，含羞不自陳。

○美人晨妝

北窗向朝鏡，錦帳復斜縈。

嬌羞不肯出，猶言妝未成。

散黛隨眉廣，燕脂逐臉生。

試將持出眾，定得可憐名。

○賦得當爐

十五正團團，流光滿上蘭。

當爐設夜酒，宿客解金鞍。

迎來挾瑟易，送別但歌難。

詎知心恨急，翻令衣帶寬。

○林下妓

炎光向夕斂，促宴臨前池。

泉深影相得，花與面相宜。

篪聲如鳥哢，舞袂寫風枝。

歡樂不知醉，千秋長若斯。

○擬落日窗中坐

杏梁斜日照，餘暉映美人。

開函脫寶釧，向鏡理紈巾。

游魚動池葉，舞鶴散階塵。

空嗟千歲久，願得及陽春。

○美人觀畫

殿上圖神女，宮裡出佳人。

可憐俱是畫，誰能辨偽真。

分明淨眉眼，一種細腰身。

所可持為異，長有好精神。

○孌童

孌童嬌麗質，賤董復超瑕。

羽帳晨香滿，珠簾夕漏賒。

翠被含鴛色，雕床鏤象牙。

妙年同小史，姝貌比朝霞。

袖裁連璧錦，箋織細橦花。

攬褲輕紅出，回頭雙鬢斜。

懶眼時含笑，玉手乍攀花。

懷猜非後釣，密愛似前車。

足使燕姬妒，彌令鄭女嗟。

○邵陵王綸代秋胡婦閨怨

蕩子從游宦，思妾守房櫳。

塵鏡朝朝掩，寒床夜夜空。

若非新有悅，何事久西東。

知人相憶否，淚盡夢啼中。

○車中見美人

關情出眉眼，軟媚著腰支。

語笑能嬌媄，行步絕逶迤。

空中自迷惑，渠傍會不知。

懸念猶如此，得時應若為。

○代舊姬有怨

寧為萬里別，乍此死生離。

那堪眼前見，故愛逐新移。

未展春光落，遽被秋風吹。

怨黛舒還斂，啼妝拭更垂。

誰能巧為賦，黃金妾自貲。

○湘東王繹登顏園故閣

高樓三五夜，流影入丹墀。

先時留上客，夫婿美容姿。

妝成理蟬鬢，笑罷斂蛾眉。

衣香知步近，釧動覺行遲。

如何舞館樂，翻見歌梁悲。

猶懸北窗幌，未卷南軒帷。

寂寂空郊暮，非復少年時。

○戲作艷詩

入堂值小婦，出門逢故夫。

含辭未及吐，絞袖且踟躕。

搖茲扇似月，掩此淚如珠。

今懷固無已，故情今有餘。

○夜遊柏齋

燭暗行人靜，簾開雲影入。

風細雨聲遲，夜短更籌急。

能下班姬淚，復使倡樓泣。

況此客遊人，中宵空佇立。

○和劉上黃

新鶯隱葉囀，新燕向窗飛。

柳絮時依酒，梅花乍入衣。

玉珂逐風度，金鞍映日暉。

無令春色晚，獨望行人歸。

○詠晚棲烏

日暮連翩翼，俱向上林棲。

風多前歸駛，雲暗後群迷。

路遠聲難徹，飛斜行未齊。

應從故鄉返，幾過入蘭閨。

借問倡樓妾，何如蕩子妻？

○寒宵三韻

烏鵲夜南飛，良人行未歸。

池水浮明月，寒風送搗衣。

願織回文錦，因君寄武威。

○詠秋夜

秋夜九重空，蕩子怨房櫳。

燈光入綺帷，簾影進屏風。

金徽調玉軫，茲夜撫離鴻。

○武陵王紀同蕭長史看妓

燕姬奏妙舞，鄭女發清歌。

回羞出慢臉，送態入嚬蛾。

寧殊值行雨，詎減見凌波。

想君愁日暮，應羨魯陽戈。

○和湘東王夜夢應令

昨夜夢君歸，賤妾下鳴機。

懸知君意薄，不著去時衣。

故言如夢裡，賴得雁書飛。

○曉思

晨禽爭學囀，朝花亂欲開。

爐煙入斗帳，屏風隱鏡台。

紅妝隨淚盡，蕩子何時回？

○閨妾寄徵人

斂色金星聚，縈悲玉箸流。

願君看海氣，憶妾上高樓。

目作三首此首疑衍

卷八

作者：徐陵

○蕭子顯樂府二首

△日出東南隅行

大明上苕苕，陽城射凌霄。

光照窗中婦，絕世同阿嬌。

明鏡盤龍刻，簪羽鳳凰雕。

逶迤梁家髻，冉弱楚宮腰。

輕紈雜重錦，薄縠間飛綃。

三六前年暮，四五今年朝。

蠶園拾芳繭，桑陌采柔條。

出入東城裡，上下洛西橋。

忽逢車馬客，飛蓋動襜軺。

單衣鼠毛織，寶劍羊頭銷。

丈夫疲應對，御者輟銜鑣。

柱間徒脈脈，垣上幾翹翹。

女本西家宿，君自上宮要。

漢馬三萬匹，夫婿仕嫖姚。

鞶囊虎頭綬，左珥鳧盧貂。

橫吹龍鍾管，奏鼓象牙簫。

十五張內侍，十八賈登朝。

皆笑顏郎老，盡訝董公超。

△代樂府美女篇

邯鄲暫輟舞，巴姬請罷弦。

佳人淇洧上，艷趙復傾燕。

繁穠既為李，照水亦成蓮。

朝沽成都酒，冥數河間錢。

餘光幸未借，蘭膏空自煎。

○王筠和吳主簿六首

△春月二首

日照鴛鴦殿，萍生雁鶩池。

游塵隨影入，弱柳帶風垂。

青骹逐黃口，獨鶴慘羈雌。

同衾遠遊說，結愛久生離。

於今方溘死，寧須萱草枝。¤

卷葹心未發，蘼蕪葉欲齊。

春蠶方曳緒，新燕正啣泥。

野雉呼雌雊，庭禽挾子棲。

從君客梁後，方晝掩春閨。

山川隔道裡，芳草徒萋萋。

△秋夜二首

九重依夜管，四壁慘無暉。

招搖顧西落，烏鵲向東飛。

流螢漸收火，絡緯欲催機。

爾時思錦字，持制行人衣。

所望丹心達，嘉客儻能歸。¤

露華初泥泥，桂枝行梀々。

殺氣下重軒，輕陰滿四屋。

別寵增修夜，遠征悲獨宿。

愁縈翠羽眉，淚滿橫波目。

長門絕往來，含情空杼軸。

△游望二首

落日照紅妝，挾瑟當窗牖。

寧復歌蘼蕪，惟聞歎楊柳。

結好在同心，離別由眾口。

徒設露葵羹，誰酌蘭英酒。

會日杳無期，蕣華安得久。¤

相思不安席，聊至狹邪東。

愁眉仿戚里，高髻學城中。

雙眉偏照日，獨蕊好縈風。

自陳心所想，獻賦甘泉宮。

傳聞方鼎食，詎憶春閨中。

○劉孝綽遙見鄰舟主人投一物眾姬爭之有客請余為詠

河流既浼浼，河鳥復關關。

落花浮浦出，飛雉度洲還。

此日倡家女，競嬌桃李顏。

良人惜美珥，欲以代芳菅。

新縑疑故素，盛趙蔑衰班。

曳綃事掩縠，搖佩奪鳴環。

客心空振蕩，高枝不可攀。

○淇上人戲蕩子婦示行事一首

桑中始奕奕，淇上未湯湯。

美人要雜佩，上客誘明璫。

日暗人聲靜，微步出蘭房。

露葵不待勸，鳴琴無暇張。

翠釵掛已落，羅衣拂更香。

如何嫁蕩子，春夜守空床。

不見青絲騎，徒勞紅粉妝。

○賦得照棋燭刻五分成

南皮弦吹罷，終弈且留賓。

日下房櫳暗，華燭命佳人。

側光全照局，回花半隱身。

不辭纖手卷，羞令夜向晨。

○夜聽妓賦得烏夜啼

鶤弦且輟弄，鶴操暫停徽。

別有啼烏曲，東西相背飛。

倡人怨獨守，蕩子游未歸。

若逢生離曲，長夜泣羅衣。

○賦得遺所思

遺簪雕玳瑁，贈綺織鴛鴦。

未若華滋樹，交枝蕩子房。

別前秋已落，別後春更芳。

所思不可寄，惟憐盈袖香。

○劉遵繁華應令

可憐周小童，微笑摘蘭叢。

鮮膚勝粉白，<月曼>臉若桃紅。

挾彈雕陵下，垂釣蓮葉東。

腕動飄香麝，衣輕任好風。

幸承拂枕選，得奉畫堂中。

金屏障翠被，藍帊覆薰籠。

本欲傷輕薄，含辭羞自通。

剪袖恩雖重，殘桃愛未終。

蛾眉詎須嫉，新妝遞入宮。

○從頓還城應令

漢水深難渡，深潭見底清。

錦笮系鳧舸，珠竿懸翠旌。

鳴笳芳樹曲，流唱採蓮聲。

神遊不停駕，日暮反連營。

寧顧空房裡，階上綠苔生。

○王訓奉和率爾有詠

殿內多仙女，從來難比方。

別有當窗艷，復是可憐妝。

學舞勝飛燕，染粉薄南陽。

散黃分黛色，薰衣雜棗香。

簡釵新輾翠，試履逆填牆。

一朝恃容色，非復守空房。

君恩若可恃，願作雙鴛鴦。

○庾肩吾詠得有所思佳期竟不歸，春物坐芳菲。

拂匣看離扇，開箱見別衣。

井桐生未合，宮槐卷復稀。

不及啣泥燕，從來相逐飛。

○詠美人自看畫應令

欲知畫能巧，喚取真來映。

並出似分身，相看如照鏡。

安釵等疏密，著領俱周正。

不解平城圍，誰與丹青競。

○賦得橫吹曲長安道

桂宮連復道，黃山開廣路。

遠聽平陵鐘，遙識新豐樹。

合殿生光彩，離宮起煙霧。

日落歌吹還，塵飛車馬度。

○南苑還看人

春花競玉顏，俱折復俱攀。

細腰宜窄衣，長釵巧挾鬟。

洛橋初度燭，青門欲上關。

中人應有望，上客莫前還。

○送別於建興苑相逢

相逢小苑北，停車問苑中。

梅新雜柳故，粉白映綸紅。

去影背斜日，香衣臨上風。

雪流階漸黑，冰開池半通。

去馬船難駐，啼烏曲未終。

眷然從此別，車西馬復東。

○和湘東王二首

△應令春宵

徵人別未久，年芳復臨牖。

燭下夜縫衣，春寒偏著手。

願及歸飛雁，因書寄高柳。

△應令冬曉

鄰雞聲已傳，愁人竟不眠。

月光侵曙後，霜明落曉前。

縈鬟起照鏡，誰忍插花鈿。

○劉孝威侍宴賦得龍沙宵月明

鵲飛空繞樹，月輪殊未圓。

常娥望不出，桂枝猶隱殘。

落照移樓影，浮光動塹瀾。

櫪馬悲羌吹，城烏啼塞寒。

傳聞機杼妾，愁余衣服單。

當秋終已脆，銜啼織復難。

斂眉雖不樂，舞劍強為歡。

請謝函關吏，行當泥一丸。

○奉和湘東王應令冬曉

妾家邊洛城，慣識曉鐘聲。

鐘聲猶未盡，漢使報應行。

天寒硯水凍，心悲書不成。

○鄀縣遇見人織率爾寄婦

妖姬含怨情，織素起秋聲。

度梭環玉動，踏躡佩珠鳴。

經稀疑杼澀，緯斷恨絲輕。

蒲桃始欲罷，鴛鴦猶未成。

雲棟共徘徊，紗窗相向開。

窗疏眉語度，紗輕眼笑來。

曨曨隔淺紗，的的見妝華。

鏤玉同心藕，列寶連枝花。

紅衫向後結，金簪臨鬢斜。

機頂掛流蘇，機傍垂結珠。

青絲引伏兔，黃金繞鹿盧。

艷彩裾邊出，芳脂口上渝。

百城交問道，五馬共踟躕。

直為閨中人，守故不要新。

夢啼漬花枕，覺淚濕羅巾。

獨眠真自難，重衾猶覺寒。

逾憶凝脂暖，彌想橫陳歡。

行驅金絡騎，歸就城南端。

城南稍有期，想子亦勞思。

羅襦久應罷，花釵堪更治。

新妝莫點黛，余還自畫眉。

○徐君蒨共內人夜坐守歲

歡多情未極，賞至莫停杯。

酒中挑喜子，粽裡覓楊梅。

簾開風入帳，燭盡炭成灰。

勿疑鬢釵重，為待曉光來。

○初春攜內人行戲

梳飾多今世，衣著一時新。

草短猶通屜，梅香漸著人。

樹斜牽錦帔，風橫入紅綸。

滿酌蘭英酒，對此得娛神。

○鮑泉南苑看游者

洛陽小苑地，車馬盛經過。

緣溝駐行幰，傍柳轉鳴珂。

履高含響佩，襪輕半隱羅。

浮雲無處所，何用轉橫波。

○落日看還

妖姬競早春，上苑逐名辰。

苔輕變水色，霞濃掩日輪。

雕甍斜落影，畫扇拂游塵。

衣香遙已度，衫紅遠更新。

誰家盪舟妾，何處織縑人。

○劉緩敬酬劉長史詠名士悅傾城

不信巫山女，不信洛川神。

何關別有物，還是傾城人。

經共陳王戲，曾與宋家鄰。

未嫁先名玉，來時本姓秦。

粉光猶似面，朱色不勝唇。

遙見疑花發，聞香知異春。

釵長逐鬟發，袾小稱腰身。

夜夜言嬌盡，日日態還新。

工傾荀奉倩，能迷石季倫。

上客徒留目，不見正橫陳。

○雜詠和湘東王三首

△寒閨

別後春池異，荷盡欲生冰。

箱中剪刀冷，台上面脂凝。

纖腰轉無力，寒衣恐不勝。

△秋夜

樓上起秋風，絕望秋閨中。

燭溜花行滿，香燃奩欲空。

徒交兩行淚，俱浮妝上紅。

△冬宵

不堪寒夜久，夜夜守空床。

衣裾逐坐褶，釵影近燈長。

無憐四幅錦，何須辟惡香。

○鄧鏗和陰梁州雜怨

別離雖未久，遂如長別離。

叢桂頻銷葉，庭樹幾攀枝。

君言妾貌改，妾畏君心移。

終須一相見，並得兩相知。

○奉和夜聽妓聲

燭華似明月，鬟影勝飛橋。

妓兒齊鄭舞，爭妍學楚腰。

新歌自作曲，舊瑟不須調。

眾中俱不笑，座上莫相撩。

○甄固奉和世子春情

昨晚褰簾望，初逢雙燕歸。

今朝見桃李，不啻數花飛。

以愁春欲度，無復寄芳菲。

○庾信奉和詠舞

洞房花燭明，燕餘雙舞輕。

頓履隨疏節，低鬟逐上聲。

半轉行初進，飄衫曲未成。

回鸞鏡欲滿，鵠顧市應傾。

已曾天上學，詎似世中生。

○七夕

牽牛遙映水，織女正登車。

星橋通漢使，機石逐仙槎。

隔河相望近，經秋離別賒。

愁將今夕恨，復著明年花。

○仰和何僕射還宅懷故

紫閣旦朝罷，中台文奏稀。

無復千金笑，徒勞五日歸。

步簷朝未掃，蘭房晝掩扉。

苔生理曲處，網積回文機。

故瑟餘弦斷，歌梁秋燕飛。

朝雲雖可望，夜帳定難依。

願憑甘露入，方假慧燈輝。

寧知洛城晚，還淚獨沾衣。

○劉邈萬山見採桑人

倡妾不勝愁，結束下青樓。

逐伴西蠶路，相攜東陌頭。

葉盡時移樹，枝高乍易鉤。

絲繩掛且脫，金籠寫復收。

蠶饑日已暮，詎為使君留。

○見人織聊為之詠

纖纖運玉指，脈脈正蛾眉。

振躡開交縷，停梭續斷絲。

簷花照初月，洞戶未垂帷。

弄機行掩淚，翻令織素遲。

○秋閨

螢飛綺窗外，妾思霍將軍。

燈前量獸錦，簷下織花紋。

墜露如輕雨，長河似薄雲。

秋還百種事，衣成未暇薰。

○鼓吹曲·折楊柳

高樓十載別，楊柳擢絲枝。

摘葉驚開駛，攀條恨久離。

年年阻音信，月月減容儀。

春來誰不望，相思君自知。

○紀少瑜建興苑

丹陵抱天邑，紫淵更上林。

銀台懸百仞，玉樹起千尋。

水流冠蓋影，風揚歌吹音。

踟躕憐拾翠，顧步惜遺簪。

日落庭花轉，方幰屢移陰。

終言樂未極，不道愛黃金。

○擬吳均體應教

庭樹發春輝，遊人競下機。

卻匣擎歌扇，開箱擇舞衣。

桑萎不復惜，看光遽將夕。

自有專城居，空持迷上客。

○春日

愁人試出牖，春色定無窮。

參差依網日，澹蕩入簾風。

落花還繞樹，輕飛去隱空。

徒令玉箸跡，雙垂明鏡中。

○聞人蒨春日

高台動春色，清池照日華。

綠葵向光轉，翠柳逐風斜。

林有驚心鳥，園多奪目花。

相與咸知節，歎子獨離家。

行人今不返，何勞空折麻。

○徐孝穆走筆戲書應令

此日乍慇勤，相嫌不如春。

今宵花燭淚，非是夜迎人。

舞席秋來卷，歌筵無數塵。

曾經新代故，那惡故迎新。

片月窺花簟，輕寒入帔巾。

秋來應瘦盡，偏自著腰身。

○奉和詠舞

十五屬平陽，因來入建章。

主家能教舞，城中且巧妝。

低鬟向綺席，舉袖拂花黃。

燭送窗邊影，衫傳鉿裡香。

當關好留客，故作舞衣長。

○和王舍人送客未還閨中有望

倡人歌吹罷，對鏡覽紅顏。

拭粉留花稱，除釵作小鬟。

綺燈停不滅，高扉掩未關。

良人在何處，惟見月光還。

○為羊兗州家人答餉鏡

信來贈寶鏡，亭亭似圓月。

鏡久自逾明，人久情逾歇。

取鏡掛空台，於今莫復開。

不見孤鸞鳥，亡魂何處來。

○吳孜春閨怨

玉關信使斷，借問不相諳。

春光太無意，窺窗來見參。

久與光音絕，忽值日東南。

柳枝皆嬲燕，桑葉復催蠶。

物色頓如此，孀居自不堪。

○湯僧濟詠渫井得金釵

昔日倡家女，摘花露井邊。

摘花還自插，照井還自憐。

窺窺終不罷，笑笑自成妍。

寶釵於此落，從來不憶年。

翠羽成泥去，金色尚如先。

此人今不在，此物今空傳。

○徐悱妻劉氏和婕妤怨

日落應門閉，愁思百端生。

況復昭陽近，風傳歌吹聲。

寵移終不恨，讒枉太無情。

只言爭分理，非妒舞腰輕。

○王叔英妻劉氏和昭君怨

一生竟何定，萬事良難保。

丹青失舊圖，玉匣成秋草。

相接辭關淚，至今猶未燥。

漢使汝南還，慇勤為人道。

卷九

作者：徐陵

○歌辭二首

東飛伯勞西飛燕，黃姑織女時相見。

誰家女兒對門居，開華髮色照里閭。

南窗北牖掛明光，羅帷綺帳脂粉香。

女兒年幾十五六，窈窕無雙顏如玉。

三春已暮花從風，空留可憐與誰同。¤

河中之水向東流，洛陽女兒名莫愁。

莫愁十三能織綺，十四採桑南陌頭。

十五嫁為盧家婦，十六生兒字阿侯。

盧家蘭室桂為梁，中有郁金蘇合香。

頭上金釵十二行，足下絲履五文章。

珊瑚掛鏡爛生光，平頭奴子提履箱。

人生富貴何所望，恨不嫁與東家王。

○越人歌一首（並序）

（楚鄂君子脩者，乘青翰之舟，張翠羽之蓋，榜拽。越人悅之，棹楫而越歌以感，鄂君
歡然，舉繡被而覆之。其辭曰：）

今夕何夕？搴舟中流。

今日何日？與王子同舟。

山有木兮木有枝，心悅君兮君不知。

○司馬相如琴歌二首（並序）

（司馬相如游臨邛，富人卓王孫有女文君新寡，竊於壁間窺之。相如鼓琴歌挑之曰：）
鳳兮鳳兮歸故鄉，遨遊四海求其皇。

時未通遇無所將，何悟今夕升斯堂。

有艷淑女在此方，室邇人遐獨我傷，何緣交頸為鴛鴦。¤

皇兮皇兮從我棲，得托字尾永為妃。

交情通體心和諧，中夜相從知者誰？

雙興俱起翻高飛，無感我心使予悲。

○烏孫公主歌詩一首（並序）

（漢武元封中，以江都王女細君為公主，嫁與烏孫昆彌。至國而自治宮室，歲時一再會
，言語不通，公主悲愁，自作歌曰：）

吾家之嫁我兮天一方，遠托異國兮烏孫王。

穹廬為室兮氈為牆，肉為食兮酪為漿。

常思漢土兮心內傷，願為飛黃鵠兮還故鄉。

○漢成帝時童謠歌二首（並序）

（漢成帝趙皇后名飛燕，寵幸冠於後宮，常從帝出入。時富平侯張放亦稱佞幸，為期門
之遊。故歌云：「張公子時相見」也。飛燕嬌妒，成帝無子，故云：「啄皇孫」、「華
而不實」。王莽自云：代漢者德土，色尚黃，故云：「黃雀。」飛燕竟以廢死，故「為
人所憐」者也。）

燕燕尾殿殿，張公子，時相見。

木門蒼狼根，燕飛來，啄皇孫。¤

桂樹華不實，黃雀巢其顛。

昔為人所羨，今為人所憐。

○漢桓帝時童謠歌二首

大麥青青小麥枯，誰當獲者婦與姑，丈夫何在西擊胡。

吏買馬，君具車，請為諸君鼓嚨胡。¤

城上烏，尾畢逋。

公為吏，兒為徒。一徒死，百乘車。

車班班，至河間。至河間，奼女能數錢。

錢為室，金為堂，戶上舂<日無>粱，<日無>粱之下有懸鼓，我欲擊之丞相怒。

○張衡四愁詩四首

一思曰：我所思兮在太山，欲往從之梁甫艱，側身東望涕沾翰。美人贈我金錯刀，何以
報之英瓊瑤。路遠莫致倚逍遙，何為懷憂心煩勞。¤

二思曰：我所思兮在桂林，欲往從之湘水深，側身南望涕沾襟。美人贈我琴琅玕，何以
報之雙玉盤。路遠莫致倚惆悵，何為懷憂心煩怏。¤

三思曰：我所思兮在漢陽，欲往從之隴阪長，側身西望涕沾裳。美人贈我貂襜褕，何以
報之明月珠。路遠莫致倚踟躕，何為懷憂心煩紆。¤

四思曰：我所思兮在雁門，欲往從之雪紛紛，側身北望涕沾巾。美人贈我錦繡段，何以
報之青玉案。路遠莫致倚增歎，何為懷憂心煩惋。

○秦嘉贈婦詩一首（四言）

曖曖白日，引曜西傾。啾啾雞雀，群飛赴楹。

皎皎明月，煌煌列星。嚴霜淒愴，飛雪覆庭。

寂寂獨居，寥寥空室。飄飄帷帳，熒熒華燭。

爾不是居，帷帳焉施。爾不是照，華燭何為。

○魏文帝樂府燕歌行二首

秋風蕭瑟天氣涼，草木搖落露為霜。

群燕辭歸雁南翔，念君客遊多思腸。

慊慊思歸戀故鄉，君為淹留寄他方？

賤妾煢煢守空房，憂來思君不可忘。

不覺淚下沾衣裳，援琴鳴弦發清商。

短歌微吟不能長，明月皎皎照我床，星漢西流夜未央。

牽牛織女遙相望，爾獨何辜限河梁。¤

別日何易會日難，山川悠遠路漫漫。

郁陶思君未敢言，寄聲浮雲往不還。

涕零雨面毀容顏，誰能懷憂獨不歎。

展詩清歌聊自寬，樂往哀來摧肺肝。

耿耿伏枕不能眠，披衣出戶步東西。

仰看星月觀雲間，飛鶬晨鳴聲可憐，留連顧懷不能存。

○曹植樂府妾薄命行一首（六言）

日月既逝西藏，更會蘭室洞房。

華燈步障舒光，皎若日出榑桑。

促樽合坐行觴，主人起舞娑盤。

能者冗觸別端，騰觚飛爵闌干。

同量等色齊顏，任意交屬所歡。

朱顏發外形蘭，袖隨禮容極情。

妙舞仙仙體輕，裳解履遺絕纓。

俯仰笑喧無呈，覽持佳人玉顏。

齊接金爵翠盤，手形羅袖良難。

腕弱不勝珠環，坐者歎息舒顏。

御巾裛粉君傍，中有霍納都梁。

雞舌五味雜香，進者何人齊姜。

恩重愛深難忘。

召延親好宴私，伹歌杯來何遲。

客賦既醉言歸，主人稱露未晞。

○傅玄擬北樂府三首

△歷九秋篇·董逃行

歷九秋兮三春，分遣貴客兮遠賓。

顧多君心所親，乃命妙妓才人，炳若日月星辰。（其一）

序金罍兮玉觴，賓主遞起雁行。

杯若飛電絕光，交觴接卮結裳，慷慨歡笑萬方。（其二）

奏新詩兮夫君，爛然虎變龍文。

渾如天地未分，齊謳楚舞紛紛，歌聲上激青雲。（其三）

窮八音兮異倫，奇聲靡靡每新。

微笑素齒丹唇，逸響飛薄梁塵，精爽眇眇入神。（其四）

坐鹹醉兮沾歡，引樽促席臨軒。

進爵獻壽翻翻，千秋要君一言，願愛不移若山。（其五）

君恩愛兮不竭，譬若朝日夕月。

此景萬里不絕，長保初醮結髮，何憂坐生胡越。（其六）

攜弱手兮金環，上游飛閣雲間。

穆若鴛鳳雙鸞，還幸蘭房自安，娛心極樂難原。（其七）

樂既極兮多懷，盛時忽逝若頹。

寒暑革御景回，春榮隨風飄摧，感物動心增哀。（其八）

妾受命兮孤虛，男兒墮地稱姝。

女弱難存若無，骨肉至親更疏，奉事他人托軀。（其九）

君如影兮隨形，賤妾如水浮萍。

明月不能常盈，誰能無根保榮，良時冉冉代征。（其十）

顧繡領兮含暉，皎日回光側微。

朱華忽爾漸衰，影欲捨形高飛，誰言往恩可追。（其十一）

薺與麥兮夏零，蘭桂踐霜逾馨。

祿命懸天難明，委心結意丹青，何憂君心中傾。（其十二）

△車遙遙篇

車遙遙兮馬洋洋，追思君兮不可忘。

君安游兮西入秦，願為影兮隨君身。

君在陰兮影不見，君依光兮妾所願。

△燕人美篇

燕人美兮趙女佳，其室則邇兮限層崖。

雲為車兮風為馬，玉在山兮蘭在野。

雲無期兮風有止，思心多端兮誰能理。

○擬四愁詩四首（並序）

昔張平子作四愁詩，體小而俗，七言類也。聊擬而作之，名曰擬四愁詩，其辭曰：

我所思兮在瀛州，願為雙鵠戲中流。

牽牛織女期在秋，山高水深路無由，愍余不遘嬰殷憂。

佳人貽我明月珠，何以要之比目魚。

海廣無舟悵勞劬，寄言飛龍天馬駒。

風起雲披飛龍逝，驚波滔天馬不厲，何為多念心憂世。（其一）

我所思兮在珠崖，願為比翼浮清池。

剛柔合德配二儀，形影一絕長別離，愍余不遘情如攜。

佳人貽我蘭蕙草，何以要之同心鳥。

火熱水深憂盈抱，申以琬琰夜光寶。

卞和既沒玉不察，存若流光忽電滅，何為多念獨蕰結。（其二）

我所思兮在昆山，願為鹿麑蛩窺虞淵。

日月回曜照景天，參辰曠隔會無緣，愍余不遘罹百艱。

佳人貽我蘇合香，何以要之翠鴛鴦。

懸度弱水川無梁，申以錦衣文繡裳。

三光騁邁景不留，鮮矣民生忽如浮，何為多念秖自愁。（其三）

我所思兮在朔方，願為飛雁俱南翔。

煥乎人道著三光，胡越殊心生異鄉，愍余不遘罹百殃。

佳人貽我羽葆纓，何以要之影與形。

增冰憂結繁華零，申以日月指明星。

星辰有翳日月移，駑馬哀鳴慚不馳，何為多念徒自虧。（其四）

○盤中詩一首

山樹高，鳥鳴悲。泉水深，鯉魚肥。

空倉雀，常苦饑。吏人婦，會夫希。

出門望，見白衣。謂當是，而更非。

還入門，中心悲。北上堂，西入階。

急機絞，杼聲催。長歎息，當語誰？

君有行，妾念之。出有日，還無期。

結中帶，長相思。君忘妾，天知之。

妾忘君，罪當治。妾有行，宜知之。

黃者金，白者玉。高者山，下者谷。

姓為蘇，字伯玉。

作人才多智謀足，家居長安身在蜀，何惜馬蹄歸不數。

羊肉千斤酒百斛，令君馬肥麥與粟。

今時人，智不足。與其書，不能讀。

當從中央週四角。

○張載擬四愁詩四首

我所思兮在南巢，欲往從之巫山高。

登崖遠望涕泗交，我之懷矣心傷勞。

佳人遺我筒中布，何以贈之流黃素。

願因飄風超遠路，終然莫致增想慕。（其一）

我所思兮在朔湄，欲往從之白雪霏。

登崖遠望涕泗頹，我之懷矣心傷悲。

佳人遺我雲中翮，何以贈之連城璧。

願因歸鴻起遐隔，終然莫致增永積。（其二）

我所思兮在隴原，欲往從之隔泰山。

登崖遠望涕泗連，我之懷矣心傷煩。

佳人遺我雙角端，何以贈之雕玉環。

願因行雲超重巒，終然莫致增永歎。（其三）

我所思兮在營州，欲往從之路阻修。

登崖遠望涕泗流，我之懷矣心傷憂。

佳人遺我綠綺琴，何以贈之雙南金。

願因流波超重深，終然莫致增永吟。（其四）

○晉惠帝時童謠歌一首

鄴中女子莫千妖，前至三月抱胡腰。

○陸機樂府燕歌行一首

四時代序逝不追，寒風習習落葉飛。

蟋蟀在堂露盈階，念君遠遊常苦悲。

君何緬然久不歸，賤妾悠悠心無違。

白日既沒明燈輝，寒禽赴林匹鳥棲。

雙鳩關關宿河湄，憂來感物涕不晞。

非君之念思為誰，別日何早會何遲。

○鮑照代淮南王二首

淮南王，好長生，服食煉氣讀仙經。

琉璃藥碗牙作盤，金鼎玉匕合神丹。

合神丹，戲紫房。

紫房綵女弄明璫，鸞歌鳳舞斷君腸。¤

朱城九門門九開，願逐明月入君懷。

入君懷，結君佩，怨君恨君恃君愛。

築城思堅劍思利，同盛同衰莫相棄。

○代白紵歌辭二首

朱唇動，素腕舉，洛陽少童邯鄲女。

古稱綠水今白佇，催弦急管為君舞。

窮秋九月荷葉黃，北風驅雁天雨霜，夜長酒多樂未央。¤

春風澹蕩使思多，天色淨綠氣妍和。

桃含紅萼蘭紫芽，朝日灼爍發園花。

卷幌結帷羅玉筵，齊謳秦吹盧女弦，千金顧笑買芳年。

○行路難四首

中庭五株桃，一株先作花。

陽春妖冶二三月，從風簸蕩落西家。

西家思婦見之惋，零淚沾衣撫心歎。

初送我君出戶時，何言淹留節回換。

床席生塵明鏡垢，纖腰瘦削髮蓬亂。

人生不得常稱意，惆悵徙倚至夜半。¤

剉檗染黃絲，黃絲歷亂不可治。

昔我與君始相值，爾時自謂可君意。

結帶與我言：死生好惡不相置。

今日見我顏色衰，意中錯漠與先異。

還君玉釵玳瑁簪，不忍見之益悲思。¤

奉君金卮之酒碗，玳瑁玉匣之雕琴。

七彩芙蓉之羽帳，九華葡萄之錦衾。

紅顏零落歲將暮，寒光宛轉時欲沉。

願君裁悲且滅思，聽我抵節行路吟。

不見柏梁銅雀上，寧聞古時清吹音。¤

璇閨玉墀上椒閣，文窗繡戶垂綺幕。

中有一人字金蘭，被服纖羅蕰芳藿。

春燕差池風散梅，開帷對影弄禽雀。

含歌攬淚不能言，人生幾時得為樂。

寧作野中雙飛鳧，不願雲間別翅鶴。

○釋寶月行路難一首

君不見孤雁關外發，酸嘶度楊越。

空城客子心腸斷，幽閨思婦氣欲絕。

凝霜夜下拂羅衣，浮雲中斷開明月。

夜夜遙遙徒相思，年年望望情不歇。

寄我匣中青銅鏡，倩人為君除白髮。

行路難，行路難！夜聞南城漢使度，使我流淚憶長安。

○陸厥李夫人及貴人歌一首

屬車掛席塵，豹尾香煙滅。

彤殿向蘼蕪，青蒲復委絕。

坐委絕，對蘼蕪。

臨丹階，泣椒途。

寡鶴羈雌飛且上，雕樑翠壁網蜘蛛。

洞房明月夜，對此淚如珠。

○沈約八詠二首（六首在卷末）

△望秋月

望秋月，秋月光如練。

照曜三爵台，徘徊九華殿。

九華玳瑁梁，華榱與壁璫。

以茲雕麗色，持照明月光。

凝華入黼帳，清暉懸洞房。

先過飛燕戶，卻照班姬床。

桂宮裊裊落桂枝，早寒淒淒凝白露。

上林晚葉颯颯鳴，雁門早鴻離離度。

湛秀質兮似規，委清光兮如素。

照愁軒之蓬影，映金階之輕步。

居人臨此笑以歌，別客對之傷且慕。

經衰圃，映寒叢，凝清夜，帶秋風。

隨庭雪以偕素，與池荷而共紅。

臨玉墀之皎皎，含霜靄之濛濛。

轥天衢而徒步，轢長漢而飛空。

隱巖崖而半出，隔帷幌而才通。

散朱庭之奕奕，入青瑣而玲瓏。

閒階悲寡鵠，沙洲怨別鴻。

昭姬泣胡殿，明君思漢宮。

余亦何為者，淹留此山東。

△臨春風

臨春風，春風起春樹。

游絲曖如網，落花雰似霧。

先泛天淵池，還過細柳枝。

蝶逢飛搖颺，燕值羽差池。

揚桂旆，動芝蓋。開燕裾，吹趙帶。

趙帶飛參差，燕裾合且離。

回簪復轉黛，顧步惜容儀。

容儀已炤灼，春風復回薄。

氛氳桃李花，青跗含素萼。

既為風所開，復為風所落。

搖綠帶，扤紫莖。舞春雪，雜流鶯。

曲房開兮金鋪響，金鋪響兮妾思驚。

梧桐未陰，淇川如碧。

迎行雨於高唐，送歸鴻於碣石。

經洞房，響紈素。感幽閨，思帷帟。

想芳園兮可以游，念蘭翹兮漸堪摘。

拂明鏡之冬塵，解羅衣之秋襞。

既鏗鏘以動佩，又氛氳而流麝。

始搖蕩以入閨，終徘徊而緣隙。

鳴珠簾於繡戶，散芳塵於綺席。

是時悵思婦，安能久行役。

佳人不在茲，春風為誰惜。

○春日白紵曲一首

蘭葉參差桃半紅，飛芳舞縠戲春風。

翡翠群飛飛不息，願在雲間長比翼。

○秋日白紵曲一首

白露欲凝草已黃，金琯玉柱響洞房。

雙心一影俱迴翔，吐情寄君君莫忘。

○吳均行路難二首

君不見上林苑中客，冰羅霧縠象牙席。

儘是得意忘言者，探腸見膽無所惜。

白酒甜鹽甘如乳，綠觴皎鏡華如碧。

少年持名不肯嘗，安知白駒應過隙。

博山爐中百和香，郁金蘇合及都梁。

逶迤好氣佳容貌，經過青瑣歷紫房。

已入中山陰後帳，復上皇帝班姬床。

班姬失寵顏不開，奉帚供養長信台。

日暮耿耿不能寐，秋風切切四面來。

玉階行路生細草，金爐香炭變成灰。

得意失意須臾頃，非君方寸逆所裁。¤

洞庭水上一株桐，經霜觸浪困嚴風。

昔時抽心耀白日，今旦臥死黃沙中。

洛陽名工見咨嗟，一剪一刻作琵琶。

白璧規心學明月，珊瑚映面作風花。

帝王見賞不見忘，提攜把握登建章。

掩抑摧藏張女彈，慇勤促柱楚明光。

年年月月對君子，遙遙夜夜宿未央。

未央綵女棄鳴篪，爭見拂拭生光儀。

茱萸錦衣玉作匣，安念昔日枯樹枝。

不學衡山南嶺桂，至今千年猶未知。

○張率擬樂府長相思二首

長相思，久離別，美人之遠如雨絕。

獨延佇，心中結。

望雲去去遠，望鳥飛飛滅。

空望終若斯，珠淚不能雪。¤

長相思，久別離。

所思何在若天垂，郁陶相望不得知。

玉階月夕映，羅帷風夜吹。

長思不能寢，坐望天河移。

○白紵歌辭二首

歌兒流唱聲欲清，舞女趁節體自輕，歌舞並妙會人情。

依弦度曲婉盈盈，揚蛾為態誰目成。¤

妙聲屢唱輕體飛，流津染面散芳菲，俱動齊息不相違。

令彼嘉客澹忘歸，時久玩夜明星稀。

○費昶行路難二首

君不見，長安客舍門，倡家少女名桃根。

貧窮夜紡無燈燭，何言一朝奉至尊。

至尊離宮百餘處，千門萬戶不知曙。

惟聞啞啞城上烏，玉欄金井牽轆轤。

丹梁翠柱飛屠蘇，香薪桂火炊雕胡。

當年翻覆無常定，薄命為女何必粗。

君不見，人生百年如流電，心中坎壈君不見。¤

我昔初入椒房時，詎減班姬與飛燕。

朝逾金梯上鳳樓，暮下瓊鉤息鸞殿。

柏台晝夜香，錦帳自飄颺。

笙歌膝上吹，琵琶陌上桑。

過蒙恩所賜，餘光曲沾被。

既逢陰後不自專，復值程姬有所避。

黃河千年始一清，微軀再逢永無議。

蛾眉偃月徒自妍，傅粉施朱欲誰為。

不如天淵水中鳥，雙去雙歸長比翅。

○皇太子聖制烏棲曲四首（簡文）

芙蓉作船絲作纟乍，北斗橫天月將落。

採蓮渡頭礙黃河，郎今欲渡畏風波。¤

浮雲似帳月成鉤，那能夜夜南陌頭。

宜城醞酒今行熟，停鞍繫馬暫棲宿。¤

青牛丹轂七香車，可憐今夜宿倡家。

倡家高樹烏欲棲，羅帷翠帳向君低。¤

織成屏風銀屈膝，朱唇玉面燈前出。

相看氣息望君憐，誰能含羞不自前。

○雜句從軍行一首

雲中亭障羽檄驚，甘泉烽火通夜明。

貳師將軍新築營，嫖姚校尉初出征。

復有山西將，絕世受雄名。

三門應遁甲，五壘學神兵。

白雲隨陣色，蒼山答鼓聲。

邐迤觀鵝翼，參差睹雁行。

先平小月陣，卻滅大宛城。

善馬還長樂，黃金付水衡。

小婦趙人能鼓瑟，侍婢初笄解鄭聲。

庭前桃花飛已合，必應紅妝起見迎。

○和蕭侍中子顯春別四首（七言）

別觀葡萄帶實垂，江南豆蔻生連枝。

無情無意猶如此，有心有恨徒別離。¤

蜘蛛作絲滿帳中，芳草結葉當行路。

紅臉脈脈一生啼，黃鳥飛飛有時度。

故人雖故昔經新，新人雖新復應故。¤

可憐淮水去來潮，春堤楊柳覆河橋。

淚跡未燥詎終朝，行聞玉珮已相要。¤

桃紅李白若朝妝，羞持憔悴比新楊。

不惜暫住君前死，愁無西國更生香。

○雜句春情一首

蝶黃花紫燕相追，楊低柳合路塵飛。

已見垂鉤掛綠樹，誠知淇水沾羅衣。

兩童夾車問不已，五馬城南猶未歸。

鶯啼春欲駛，無為空掩扉。

○擬古一首

窺紅對鏡斂雙眉，含愁拭淚坐相思。

念人一去許多時，眼語笑靨迎來情，心懷心想甚分明。

憶人不忍語，銜恨獨吞聲。

○倡樓怨節一首（六言）

朝日斜來照戶，春鳥爭飛出林。

片光片影皆麗，一聲一囀煎心。

上林紛紛花落，淇水漠漠苔浮。

年馳節流易盡，何為忍憶含羞。

○湘東王春別應令四首（七言）

昆明夜月光如練，上林朝花色如霰。

花朝月夜動春心，誰忍相思不相見。¤

試看機上交龍錦，還瞻庭裡合歡枝。

映日通風影朱幔，飄花拂葉度金池。

不聞離人當重合，惟悲合罷會成離。¤

門前楊柳亂如絲，直置佳人不自持。

適言新作裂紈詩，誰悟今成織素辭。¤

日暮徙倚渭橋西，正見涼月與雲齊。

若使月光無近遠，應照離人今夜啼。

○蕭子顯春別四首

翻鶯度燕雙比翼，楊柳千條共一色。

但看陌上攜手歸，誰能對此空中憶。¤

幽宮積草自芳菲，黃鳥芳樹情相依。

爭風競日常聞響，重花疊葉不通飛。

當知此時動妾思，慚使羅袂拂君衣。¤

江東大道日華春，垂楊掛柳掃輕塵。

淇水昨送淚沾巾，紅妝宿昔已應新。¤

銜悲攬涕別心知，桃花李色任風吹。

本知人心不似樹，可意人別似花離。

○樂府烏棲曲應令二首

握中酒杯瑪瑙鐘，裾邊雜佩琥珀龍。

欲持寄君心不惜，共指三星今何夕。¤

淚黛紅輕點花色，還欲令人不相識。

金壺夜水誰能多，莫持賒用比懸河。

○燕歌行

風光遲舞出青蘋，蘭條翠鳥鳴發春。

洛陽梨花落如雪，河邊細草細如茵。

桐生井底葉交枝，今看無端雙燕離。

五重飛樓入河漢，九華閣道暗清池。

遙看白馬津上吏，傳道黃龍征戍兒。

明月金光徒照妾，浮雲玉葉君不知。

思君昔去柳依依，至今八月避暑歸。

明珠蠶繭勉登機，鬱金香花特香衣。

洛陽城頭雞欲曙，丞相府中烏未飛。

夜夢徵人縫狐貉，私憐織婦裁錦緋。

吳刀鄭綿絡，寒閨夜被薄。

芳年海上水中鳧，日暮寒夜空城雀。

○王筠行路難一首

千門皆閉夜何央，百憂俱集斷人腸。

探揣箱中取刀尺，拂拭機上斷流黃。

情人逐情雖可恨，復畏邊遠乏衣裳。

已繅一繭催衣縷，復搗百和裛衣香。

猶憶去時腰大小，不知今日身短長。

裲襠雙心共一祩，衵復兩邊作八襊。

襻帶雖安不忍縫，開孔裁穿猶未達。

胸前卻月兩相連，本照君心不照天。

願君分明得此意，勿復流蕩不如先。

含悲含怨判不死，封情忍思待明年。

○劉孝綽元廣州景仲座見故姬一首

留故夫，不踟躕。

別待春山上，相看采蘼蕪。

○劉孝威擬古應教一首

雙棲翡翠兩鴛鴦，巫雲落月乍相望。

誰家妖冶折花枝，蛾眉<目曼>睇使情移。

青鋪綠瑣琉璃扉，瓊筵玉笥金縷衣。

美人年幾可十餘，含羞轉笑斂風裾。

珠丸出彈不可追，空留可憐持與誰。

○徐君蒨別義陽郡二首

翔鳳樓，遙望與雲浮。

歌聲臨樹出，舞影入江流。

葉落看村近，天高應向秋。¤

飭面亭，妝成更點星。

頰上紅疑淺，眉心黛不青。

故留殘粉絮，掛看箔簾釘。

○王叔英婦贈答一首

妝鉛點黛拂輕紅，鳴環動佩出房櫳。

看梅復看柳，淚滿春衫中。

○沈約古詩題六首（《八詠》，孝穆止收前二首，此皆後人附錄，故在卷末）

△歲暮愍衰草

愍衰草，衰草無容色。

憔悴荒徑中，寒荄不可識。

昔時兮春日，昔日兮春風。

含華兮佩實，垂綠兮散紅。

氛氳鳷鵲右，照曜望仙東。

送歸顧暮泣淇水，嘉客淹留懷上宮。

巖陬兮海岸，冰多兮霰積。

爛熳兮客根，欑幽兮寓隙。

布綿密於寒皋，吐纖疏於危石。

既惆悵於君子，倍傷心於行役。

露高枝於初旦，霜紅天於始夕。

雕芳卉之九衢，霣靈茅之三脊。

風急崤道難，秋至客衣單。

既傷簷下菊，復悲池上蘭。

飄落逐風盡，方知歲早寒。

流螢暗明燭，雁聲斷才續。

萎絕長信宮，蕪穢丹墀曲。

霜奪莖上紫，風銷葉中綠。

山變兮青薇，水折兮平葦。

秋鴻兮疏引，寒鳥兮聚飛。

徑荒寒草合，桐長舊巖圍。

夜漸蘼蕪沒，霜露日沾衣。

願逐晨征鳥，薄暮共西歸。

△霜來悲落桐

悲落桐，落桐早霜露。

燕至葉未抽，鴻來枝已素。

本出龍門山，長枝仰刺天。

上峰百丈絕，下趾萬尋懸。

幽根已盤結，孤株復危絕。

初不照光景，終年負霜雪。

自顧無羽儀，不願生曲池。

芬芳本自乏，華實無可施。

匠者特留眄，王孫少見之。

分取生孤蘗，徙置北堂垂。

宿莖抽晚干，新葉生故枝。

故枝雖遼遠，新葉頗離離。

春風一朝至，榮戶坐如斯。

自惟良菲薄，君恩徒照灼。

顧已非嘉樹，空用憑阿閣。

願作清廟琴，為舞雙玄鶴。

薜荔可為裳，文杏堪作梁。

勿言草木賤，徒照君末光。

末光不徒照，為君含皦眺。

陽柯綠水弦，陰枝苦寒調。

厚德非可任，敢不虛其心。

若逢陽春至，吐綠照清潯。

△夕行聞夜鶴

聞夜鶴，夜鶴叫南池。

對此孤明月，臨風振羽儀。

伊吾人之菲薄，無賦命之天爵。

抱侷促之長懷，隨春冬而哀樂。

愍海上之驚鳧，傷雲間之離鶴。

離鶴昔未離，近發天北垂。

忽值疾風起，暫下昆明池。

復值冬冰合，水宿非所宜。

欲留不可住，欲去飛已疲。

勢逐疾風舉，求溫向衡楚。

復值南飛鴻，參差共成侶。

海上多雲霧，蒼茫失洲嶼。

自此別故群，獨向瀟湘渚。

故群不離散，相依滄海畔。

夜止羽相切，晝飛影相亂。

刷羽共浮沉，湛澹泛清潯。

既不得離別，安知慕侶心。

九冬霜雪苦，六翮飛不任。

且養凌雲翅，俯仰弄清音。

所望浮丘子，旦夕來見尋。

△晨征聽曉鴻

聽曉鴻，曉鴻度將旦。

跨弱水之微瀾，發成山之遠岸。

怵春歸之未幾，驚此歲之雲半。

出海漲之蒼茫，入雲途之杳漫。

無東西之可辨，孰遐邇之能算。

微昔見於洲渚，赴秋期於江漢。

集勁風於弱軀，負重雪於輕翰。

寒溪可以飲，荒皋可以竄。

溪水徒自清，微容豈足玩。

秋蓬飛兮未極，寒草萎兮無色。

楚山高兮杳難度，越水深兮不可測。

美明月之馳光，願征禽之騁翼。

伊余馬之屢懷，知吾行之未極。

夜綿綿而難曉，愁參差而盈臆。

望山川悉無以，惟星河猶可識。

聞雁夜南飛，客淚夜沾衣。

春鴻思暮反，客子方未歸。

歲去歡娛盡，年來容貌非。

攬衽形雖是，撫臆事多違。

青蒲雖長復易解，白雲誠遠詎難依。

△解佩去朝市

去朝市，朝市深歸暮。

辭北纓而南徂，浮東川而西顧。

逢天地之降祥，值日月之重光。

伊當仁之菲薄，非餘情之信芳。

充待詔於金馬，奉高宴於柏梁。

觀鬥獸於虎圈，望窅窕於披香。

游西園兮登銅雀，舉青瑣兮眺重陽。

講金華兮議宣室，晝武帷兮夕文昌。

佩甘泉兮履五柞，贊枍詣兮紱承光。

托後車兮侍華幄，游勃海兮泛清漳。

天道有盈缺，寒暑遞炎涼。

一朝賣玉琬，眷眷惜餘香。

曲池無復處，桂枝亦銷亡。

清廟徒肅肅，西陵久茫茫。

薄暮余多幸，嘉運重來昌。

忝稽郡之南尉，曲千里之光貴。

別北荒於濁河，戀橫橋於清渭。

望前軒之早桐，對南階之初卉。

非餘情之屢傷，寄茲焉兮能慰。

眷昔日兮懷哉，日將暮兮歸去來。

△被褐守山東

守山東，山東萬嶺郁青蔥。

兩溪共一寫，水潔望如空。

岸側青莎被，巖間丹桂叢。

上瞻既隱軫，下睇亦溟蒙。

遠林響咆獸，近樹聒鳴蟲。

路帶若溪右，澗吐金華東。

萬仞倒危石，百丈注懸叢。

掣曳瀉流電，奔飛似白虹。

洞井含清氣，漏穴吐飛風。

玉竇膏滴瀝，石乳室空籠。

峭崿途彌險，崖岨步才通。

余捨平生之所愛，欻暮年而逢此。

願一去而不還，恨鄒衣之未褫。

揖林壑之清曠，事氓俗之紛詭。

幸帝德之方升，值天網之未毀。

既除舊而布新，故化民而俗徙。

播趙俗以南徂，扇齊風以東靡。

乳雉方可馴，流蝗庶能弭。

清心矯世濁，儉政革民侈。

秩滿撫白雲，淹留事芝髓。

卷十

作者：徐陵

○古絕句四首

藁砧今何在？山上復有山。

何當大刀頭？破鏡飛上天

日暮秋雲陰，江水清且深。

何用通音信？蓮花玳瑁簪

菟絲從長風，根莖無斷絕。

無情尚不離，有情安可別。¤

南山一樹桂，上有雙鴛鴦。

千年長交頸，歡愛不相忘。

○賈充與妻李夫人連句詩三首

室中是阿誰？歎息聲正悲。（賈公）

歎息亦何為？但恐大義虧。（夫人）¤

大義同膠漆，匪石心不移。（賈公）

人誰不慮終？日月有合離。（夫人）¤

我心子所達，子心我亦知。（賈公）

若能不食言，與君同所宜。（夫人）

○孫綽情人碧玉歌二首

碧玉小家女，不敢攀貴德。

感郎千金意，慚無傾城色。¤

碧玉破瓜時，相為情顛倒。

感郎不羞難，回身就郎抱。

○王獻之情人桃葉歌二首

桃葉復桃葉，渡江不用楫。

但渡無所苦，我自迎接汝。¤

桃葉復桃葉，桃葉連桃根。

相憐兩樂事，獨使我慇勤。

○桃葉答王團扇歌三首

七寶畫團扇，粲爛明月光。

與郎卻暄暑，相憶莫相忘。¤

青青林中竹，可作白團扇。

動搖郎玉手，因風托方便。¤

團扇復團扇，持許自障面。

憔悴無復理，羞與郎相見。

○謝靈運東陽谿中贈答二首

可憐誰家婦，緣流灑素足。

明月在雲間，迢迢不可得。¤

可憐誰家郎，緣流乘素舸。

但問情若為，月就雲中墮。

○宋孝武詩三首

△丁督護歌二首

督護上征去，儂亦思聞許。

願作石尤風，四面斷行旅。¤

黃河流無極，洛陽數千里。

坎軻我途間，何由見歡子。

△擬徐幹詩一首

自君之出矣，金翠暗無精。

思君如日月，回還晝夜生。

○許瑤詩二首

△詠楠榴枕

端木生河側，因病遂成妍。

朝將雲髻別，夜與蛾眉連。

△閨婦答鄰

昔如影與形，今如胡與越。

不知行遠近，忘去離年月。

○鮑令暉寄行人一首

桂吐兩三枝，蘭開四五葉。

是時君不歸，春風徒笑妾。

○近代西曲歌五首

△石城樂

生長石城下，開門對城樓。

城中美少年，出入見依投。

△估客樂

有客數寄書，無信心相憶。

莫作瓶落井，一去無消息。

△烏夜啼

歌舞諸年少，娉婷無種跡。

菖蒲花可憐，聞名不曾識。

△襄陽樂

朝發襄陽城，暮至大堤宿。

大堤諸女兒，花艷驚郎目。

△楊叛兒

暫出白門前，楊柳可藏烏。

郎作沉水香，儂作博山爐。

○近代吳歌九首

△春歌

朝日照北林，初花錦繡色。

誰能春不思，獨在機中織。

△夏歌

郁蒸仲暑月，長嘯北湖邊。

芙蓉如結葉，拋艷未成蓮。

△秋歌

秋風入窗裡，羅帳起飄揚。

仰頭看明月，寄情千里光。

△冬歌

淵冰厚三尺，素雪覆千里。

我心如松柏，君心復何似。

△前谿

黃蔦結蒙籠，生在洛溪邊。

花落逐流去，何見逐流還。

△上聲

留衫繡兩襠，迮置羅裳裡。

微步動輕塵，羅衣隨風起。

△歡聞

遙遙天無柱，流漂萍無根。

單身如螢火，持底報郎恩。

△長樂佳

紅羅復斗帳，四角垂朱璫。

玉枕龍鬚席，郎眠何處床。

△獨曲

柳樹得春風，一低復一昂。

誰能空相憶，獨眠度三陽。

○近代雜歌三首

△尋陽樂

稽亭故人去，九里新人還。

送一便迎兩，無有暫時閒。

△青陽歌曲

青荷蓋綠水，芙蓉發紅鮮。

下有並根藕，上生同心蓮。

△蠶絲歌

春蠶不應老，晝夜常懷思。

何惜微軀盡，纏綿自有時。

○近代雜詩一首

玉釧色未分，衫輕似露腕。

舉袖慾障羞，回持理發亂。

○丹陽孟珠歌一首

陽春二三月，草與水同色。

道逢遊冶郎，恨不早相識。

○錢唐蘇小歌一首

妾乘油壁車，郎騎青驄馬。

何處結同心，西陵松柏下。

○王元長詩四首

△擬古

花蒂今何在？示是林下生。

何當垂兩髻？團扇雲間明。

△代徐幹

自君之出矣，金爐香不燃。

思君如明燭，中宵空自煎。

△秋夜

秋夜長復長，夜長樂未央。

舞袖拂明燭，歌聲繞鳳梁。

△詠火（離合賦物為詠）

冰容慚遠鑒，水質謝明輝。

是照相思夕，早望行人歸。

○謝朓詩四首

△玉階怨

夕殿下珠簾，流螢飛復息。

長夜縫羅衣，思君何此極。

△金谷聚

渠碗送佳人，玉杯要上客。

車馬一東西，別後思今夕。

△王孫游

綠草蔓如絲，雜樹紅英發。

無論君不歸，君歸芳已歇。

△同王主簿有所思

佳期期未歸，望望下鳴機。

徘徊東陌上，月出行人稀。

○虞炎有所思一首

紫籐拂花樹，黃鳥間青枝。

思君一歎息，苦淚應言垂。

○沈約詩三首

△襄陽白銅鞮

分首桃林岸，送別峴山頭。

若欲寄音息，漢水向東流。

△早行逢故人車中為贈

殘朱猶曖曖，餘粉上霏霏。

昨宵何處宿，今晨拂露歸。

△為鄰人有懷不至

影逐斜月來，香隨遠風入。

言是定知非，欲笑翻成泣。

○施榮泰詠王昭君一首

垂羅下椒閣，舉袖拂胡塵。

唧唧撫心歎，蛾眉誤殺人。

○高爽詠酌酒人一首

長筵廣未同，上客嬌難逼。

還杯了不顧，回身正顏色。

○吳興妖神贈謝府君覽一首

玉釵空中墮，金鈿色行歇。

獨泣謝春風，孤夜傷明月。

○江洪詩七首

△採菱二首

風生綠葉聚，波動紫莖開。

含花復含實，正待佳人來。¤

白日和清風，輕雲雜高樹。

忽然當此時，採菱復相遇。

△淥水曲二首

潺湲復皎潔，輕鮮自可悅。

橫使有情禽，照影遂孤絕　　　

塵容不忍飭，臨池思客歸。

誰能取綠水，無趣浣羅衣。

△秋風二首

孀居憎四時，況在秋閨內。

淒葉流晚暉，虛庭吐寒菜。¤

北牖風催樹，南籬寒蛩吟。

庭中無限月，思婦夜鳴砧。（已上六首和巴陵王四詠）

△詠美人治妝

上車畏不妍，顧眄更斜轉。

太恨畫眉長，猶言顏色淺。

○范靜婦詩三首

△王昭君歎二首

早信丹青巧，重貨洛陽師。

千金買蟬鬢，百萬寫蛾眉。¤

今朝猶漢地，明旦入胡關。

高堂歌吹遠，遊子夢中還。（一本云：「情寄南雲反，思逐北風還。」）

△映水曲

輕鬢學浮雲，雙蛾擬初月。

水澄正落釵，萍開理垂發。

○何遜詩五首

△南苑

苑門辟千扇，苑戶開萬扉。

樓殿聞珠履，竹樹隔羅衣。

△閨怨

閨閣行人斷，房櫳月影斜。

誰能北窗下，獨對後園花。

△為人妾思

燕子戲還簷，花飛落枕前。

寸心君不見，拭淚坐調弦。

△詠春風

可聞不可見，能重複能輕。

鏡前飄落粉，琴上響餘聲。

△秋閨怨

竹葉響南窗，月光照東壁。

誰知夜獨覺，枕前雙淚滴。

○吳均雜絕句四首

晝蟬已傷念，夜露復沾衣。

昔別昔何道，今夕螢火飛。¤

錦腰連枝滴，繡領合歡斜。

夢中難言見，終成亂眼花。¤

蜘蛛簷下掛，絡緯井邊啼。

何當得見子，照鏡窗東西。¤

泣聽離夕歌，悲銜別時酒。

自從今日去，當復相思否。

○王僧孺詩二首

△春思

雪罷枝即青，冰開水便綠。

復聞黃鳥聲，全作相思曲。

△為徐僕射妓作

日晚應歸去，上客強盤桓。

稍知玉釵重，漸覺羅襦寒。

○徐悱婦詩三首

△光宅寺

長廊欣目送，廣殿悅逢迎。

何當曲房裡，幽隱無人聲。

△題甘蕉葉示人

夕泣以非疏，夢啼真太數。

惟當夜枕知，過此無人覺。

△摘同心梔子贈謝娘因附此詩

兩葉雖為贈，交情永未因。

同心處何限，梔子最關人。

○姚翻詩三首

△代陳慶之美人為詠

臨妝欲含涕，羞畏家人知。

還持粉中絮，擁淚不聽垂。

△夢見故人

覺罷方知恨，人心定不同。

誰能對角枕，長夜一邊空。

△有期不至

黃昏信使斷，銜怨心淒淒。

回燈向下榻，轉面暗中啼。

○王環代西豐侯美人一首

於今辭宴語，方念泣離違。

無因從朔雁，一向黃河飛。

○梁武帝詩廿七首

△邊戎詩

秋月出中天，遠近無偏異。

共照一光輝，各懷離別思。

△詠燭

堂中綺羅人，席上歌舞兒。

待我光泛灩，為君照參差。

△詠筆

昔聞蘭蕙月，獨是桃李年。

春心儻未寫，為君照情筵。

△詠笛

柯亭有奇竹，含情復抑揚。

妙聲發玉指，龍音響鳳皇。

△詠舞

腕弱復低舉，身輕由回縱。

可謂寫自歡，方與心期共。

△連句詩

傾城非人美，千載難重逢。

雖懷軒中意，愧無鬢髮容。

△春歌三首

階上歌入懷，庭中花照眼。

春心一如此，情來不可限。¤

蘭葉始滿地，梅花已落枝。

持此可憐意，摘以寄心知。¤

朱日光素冰，黃花映白雪。

折梅待佳人，共道陽春月。

△夏歌四首

江南蓮花開，紅光覆碧水。

色同心復同，藕異心無異。¤

閨中花如繡，簾上露如珠。

欲知有所思，停織復踟躕。¤

玉盤著朱李，金盃盛白酒。

雖欲持自新，復恐不甘口。¤

含桃落花日，黃鳥營飛時。

君住馬已疲，妾去蠶欲饑。

△秋歌四首

繡帶合歡結，錦衣連理文。

情懷入夜月，含笑出朝雲。¤

七彩紫金柱，九華白玉梁。

但歌雲不去，含吐有餘香。¤

吹蒲未可停，弦斷當更續。

俱作雙絲引，共奏同心曲。¤

當信抱梁期，莫聽回風音。

鏡上兩入髻，分明無兩心。

△子夜歌二首

恃愛如欲進，含羞未肯前。

朱口發艷歌，玉指弄嬌弦。¤

朝日照綺錢，光風動紈羅。

巧笑蒨兩犀，美目揚雙蛾。

△上聲歌一首

花色過桃杏，名稱重金瓊。

名歌非下裡，含笑作上聲。

△歡聞歌二首

艷艷金樓女，心如玉池蓮。

持底報郎恩，俱期游梵天。¤

南有相思木，含情復同心。

游女不可求，誰能息空陰。

△團扇歌一首

手中白團扇，淨如秋團月。

清風任動生，嬌香承意發。

△碧玉歌一首

杏梁日始照，蕙席歡未極。

碧玉奉金盃，綠酒助花色。

△襄陽白銅鞮歌三首

陌頭徵人去，閨中女下機。

含情不能言，送別沾羅衣。¤

草樹非一香，花葉百種色。

寄語故情人，知我心相憶。¤

龍馬紫金鞍，翠眊白玉羈。

照耀雙闕下，知是襄陽兒。

○皇太子雜題二十一首（簡文）

△寒閨

被空眠數覺，寒重夜風吹。

羅幃非海水，那得度前知。

△行雨

本自巫山來，無人睹容色。

惟有楚王臣，曾言夢相識。

△梁塵

依帷蒙重翠，帶日聚輕紅。

定為歌聲起，非關團扇風。

△華月（已上雜詠四首）

兔絲生雲夜，蛾形出漢時。

欲傳千里意，不照十年悲。

△夜夜曲

北斗闌干去，夜夜心獨傷。

月煇橫射枕，燈光半隱床。

△從頓還城南

暫別兩成疑，開簾生舊憶。

都如未有情，更似新相識。

△春江曲

客行秪念路，相將度江口。

誰知堤上人，拭淚空搖手。

△新燕

新禽應節歸，俱向吹樓飛。

入簾驚釧響，來窗礙舞衣。

△彈箏

彈箏北窗下，夜響清音愁。

張高弦易斷，心傷曲不遒。

△夜遣內人還後舟

錦幔扶船烈，蘭橈拂浪浮。

去燭猶文水，餘香尚滿舟。

△詠武陵王左右伍暠傳杯

頂分如兩髻，簪長驗上頭。

捉杯如欲轉，疑殘已復留。

△有所傷三首

可歎不可思，可思不可見。

餘弦斷瑟柱，殘朱染歌扇。¤

寂寂暮簷響，黯黯垂簾色。

惟有瓴<商瓦>苔，如見蜘蛛織。¤

入林看蓓蕾，春至定無賒。

何時一可見，更得似梅花。

△遊人

遊戲長楊苑，攜手雲台間。

歡樂未窮已，白日下西山。

△絕句賜麗人

腰肢本獨絕，眉眼特驚人。

判自無相比，還來有洛神。

△遙望

散誕垂紅帔，斜柯插玉簪。

可憐無有比，恐許直千金。

△愁閨照鏡

別來憔悴久，他人怪容色。

只有匣中鏡，還持自相識。

△浮雲

可憐片雲生，暫重複還輕。

欲使荊王夢，應過白帝城。

△寒閨

綠葉朝朝黃，紅顏日日異。

譬喻持相比，那堪不愁思。

△和人渡水

婉娩新上頭，湔裙出樂游。

帶前結香草，鬟邊插石榴。

○蕭子顯二首

△春閨思

金羈遊俠子，綺機離思妾。

春度人不歸，望花盡成葉。

△詠苑中遊人

二月春心動，游望桃花初。

回身隱日扇，卻步斂風裾。

○劉孝綽詩二首

△遙見美人采荷

菱莖時繞釧，棹水或沾妝。

不辭紅袖濕，惟憐綠葉香。

△詠小兒採菱

採菱非采菉，日暮且盈舠。

踟躕未敢進，畏欲比殘桃。

○庾肩吾詩四首

△詠舞曲應令

歌聲臨畫閣，舞袖出芳林。

石城定若遠，前谿應幾深。

△詠主人少姬應教

故年齊總角，今春半上頭。

那知夫婿好，能降使君留。

△詠長信宮中草

委翠似知節，含芳如有情。

全由履跡少，並欲上階生。

△石崇金谷妓

蘭堂上客至，綺席清弦撫。

自作明君辭，還教綠珠舞。

○王台卿同蕭治中十詠二首

△蕩婦高樓月

空度高樓月，非復五三年。

何須照床裡，終是一人眠。

△南浦別佳人

斂容送君別，一斂無開時。

只應待相見，還將笑解眉。

○劉孝儀詩二首

△詠織女

金鈿已照曜，白日未蹉跎。

欲待黃昏後，含嬌度淺河。

△詠石蓮

蓮名堪百萬，石姓重千金。

不解無情物，那得似人心。

○劉孝威和定襄侯八絕初笄一首

合鬟仍昔發，略鬢即前絲。

從今一梳罷，無復更縈時。

○江伯搖和定襄侯八絕楚越衫一首

裁縫在篋笥，薰鬢帶餘香。

開看不忍著，一見落千行。

○劉泓詠繁華一首

可憐宜出眾，的的最分明。

秀媚開雙眼，風流著語聲。

○何曼才為徐陵傷妾詩一首

遲遲衫掩淚，憫憫恨縈胸。

無復專房日，猶望下山逢。

○蕭驎詠衵復一首

的的金弦淨，離離寶襊分。

纖腰非學楚，寬帶為思君。

○紀少瑜詠殘燈一首

殘燈猶未滅，將盡更揚輝。

惟餘一兩焰，才得解羅衣。

○王叔英婦暮寒一首

梅花自爛發，百舌早迎春。

逾寒衣逾薄，未肯懷腰身。

○戴暠詠欲眠詩一首

拂枕熏紅帊，回燈復解衣。

傍邊知夜久，不喚定應歸。

○劉孝威二首

△古體雜意

朝日大風霜，寄事是交傷。

葉落枝柯淨，常自起棋張。

△詠佳麗

可憐將可念，可念直千金。

惟言有一恨，恨不遂人心。

後敘

作者：徐陵

右《玉台新詠集》十卷，幼時至外家李氏，於廢書中得之，舊京本也。宋失一葉，間復
多錯謬，版亦時有刓者。欲求他本是正，多不獲。嘉定乙亥在會稽，始從人借得豫章刻
本，財五卷。蓋至刻者中徙，故弗畢也。又聞有得石氏所藏錄本者，復求觀之，以補亡
校脫。於是其書復全，可繕寫。

夫詩者，情之發也。征戍之勞苦、室家之怨思，動於中而形於言，先王不能禁也。豈惟
不能禁，且逆探其情而著之，《東山》《杕杜》之詩是矣。若其他變風化雅，謂「豈無
膏沐，誰適為容」、「終朝采綠，不盈一掬」之類，以此集揆之，語意未大異也。顧其
發乎情則同，而止乎禮義者蓋以矣。然其間僅合者亦一二焉。其措詞托興高古，要非後
世樂府所能及。自唐《花間集》已不足道，而況近代挾邪之說，號為以筆墨動淫者乎。
又自漢魏以來作者皆在焉，多蕭統《文選》所不載，覽者可以睹歷世文章盛衰之變雲。
是歲十月旦日書其後。永嘉陳玉父。

昔昭明之撰《文選》，其所具錄采文而間一緣情。孝穆之撰《玉台》，其所應令詠新而
專精取麗，捨此而求先乎此者，惟尼父之刪述耳，將安取宗焉？今案劉肅《大唐新語》
云：「梁簡文為太子時，好作艷詩，境內化之，浸以成俗，晚欲改作，追之不及，乃令
徐陵撰《玉台新詠》以大其體。」凡為十卷，得詩七百六十九篇，世所通行，妄增又幾
二百。惟庾子山《七夕》一詩，本集俱闕，獨存此宋刻耳。虞山馮已蒼未見舊本時，常
病此書原始梁朝，何緣子山廁入北之詩，孝穆濫擘箋之詠？此本則簡文尚稱皇太子，元
帝亦稱湘東王，可以明證。惟武帝之署梁朝，孝穆之列陳銜，並獨不稱名，此一經其子
姓，書一為後人更定，無疑也。得此始盡釋群疑耳。

至若徐幹《室思》一首，分六章，今誤作《雜詩》五首，以末章為《室思》一首之類，
顏延之《秋胡詩》一首作九首，亦沿其誤。魏文帝甄皇后樂府《塘上行》，今作武帝已
誤，直作甄後，大謬。傅玄《和班氏詩》誤《秋胡詩》。沈約《八詠》，舊本二首在八
卷中，其六首附於卷末。自是孝穆收錄，其合作者止此。故《望秋月》《臨春風》刪去
「登台」、「會圃」四字，昔之分刻尚存史闕文遺意；今合刻，遂全失撰者初心。此皆
顯失，敢不詳言。至於字句小異，茲固未可悉呈矣。苟不精考，雷同相從，轉展傅會，
與昔人本旨何與？故今又合同志中詳加對證，雖隨珠多類，虹玉仍瑕，然東宮之令旨還
傳，學士之崇尊斯在。竊恐宋人好偽，葉公懼真，敢協同人，傳諸解士，矯釋莫資，逸
駕終馳焉耳。崇禎六年歲次癸酉四月既望吳郡寒山趙均書於小宛堂。










*** END OF THE PROJECT GUTENBERG EBOOK 玉台新詠 ***


    

