*** START OF THE PROJECT GUTENBERG EBOOK 漱玉詞 ***




Produced by Christine Zeng and the Zhong Hua Publishing House




漱玉詞（一卷）

宋·李清照

☆

孤雁兒（並序·世人作梅詞，下筆便俗。予試作一篇，乃知前言不妄耳）

藤床紙帳朝眠起。說不盡、無佳思。沈香斷續玉爐寒，伴我情懷如水。
笛裡三弄，梅心驚破，多少春情意。
小風疏雨蕭蕭地。又催下、千行淚。吹簫人去玉樓空，腸斷與誰同倚。
一枝折得，人間天上，沒個人堪寄。

☆

滿庭霜

小閣藏春，閑窗鎖晝，畫堂無限深幽。篆香燒盡，日影下簾鉤。
手種江梅更好，又何必、臨水登樓。無人到，寂寥渾似，何遜在揚州。
從來，知韻勝，難堪雨藉，不耐風柔。更誰家橫笛，吹動濃愁。
莫恨香消雪減，須信道、掃跡情留。難言處，良宵淡月，疏影尚風流。

☆

玉樓春

紅酥肯放瓊苞碎。探著南枝開遍未。不知醞藉幾多香，但見包藏無限意。
道人憔悴春窗底。悶損闌干愁不倚。要來小酌便來休，未必明朝風不起。

☆

漁家傲

雪裡已知春信至。寒梅點綴瓊枝膩。香臉半開嬌旖旎。當庭際。玉人浴出新妝洗。
造化可能偏有意。故教明月玲瓏地。共賞金尊沈綠蟻。莫辭醉。此花不與群花比。

☆

清平樂

年年雪裡。常插梅花醉。挼盡梅花無好意。贏得滿衣清淚。
今年海角天涯。蕭蕭兩鬢生華。看取晚來風勢，故應難看梅花。

☆

南歌子

天上星河轉，人間簾幕垂。涼生枕簟淚痕滋。起解羅衣聊問、夜何其。
翠貼蓮蓬小，金銷藕葉稀。舊時天氣舊時衣。只有情懷不似、舊家時。

☆

轉調滿庭芳

芳草池塘，綠陰庭院，晚晴寒透窗紗。玉鉤金鎖，管是客來目沙。
寂寞尊前席上，惟愁、海角天涯。能留否，酴醿落盡，猶賴有梨花。
當年，曾勝賞，生香薰袖，活火分茶。極目猶龍驕馬，流水輕車。
不怕風狂雨驟，恰才稱、煮酒殘花。如今也，不成懷抱，得似舊時那時。

☆

漁家傲

天接雲濤連曉霧。星河欲轉千帆舞。仿佛夢魂歸帝所。聞天語。殷勤問我歸何處。
我報路長嗟日暮。學詩謾有驚人句。九萬裡風鵬正舉。風休住。蓬舟吹取三山去。

☆

如夢令

常記溪亭日暮。沈醉不知歸路。興盡晚回舟，誤入藕花深處。爭渡。爭渡。
驚起一灘鷗鷺。

☆

如夢令

昨夜雨疏風驟。濃睡不消殘酒。試問卷簾人，卻道海棠依舊。知否。知否。
應是綠肥紅瘦。

☆

多麗（詠白菊）

小樓寒，夜長簾幕低垂。恨蕭蕭、無情風雨，夜來揉損瓊肌。
也不似、貴妃醉臉，也不似、孫壽愁眉。
韓令偷香，徐娘傅粉，莫將比擬未新奇細看取、屈平陶令，風韻正相宜。
微風起，清芬醞藉，不減酴醿。
漸秋闌、雪清玉瘦，向人無限依依。似愁凝、漢皋解佩，似淚灑、紈扇題詩。
朗月清風，濃煙暗雨，天教憔悴度芳姿。縱愛惜、不知從此，留得幾多時。
人情好，何須更憶，澤畔東籬。

☆

菩薩蠻

風柔日薄春猶早。夾衫乍著心情好。睡起覺微寒。梅花鬢上殘。
故鄉何處是。忘了除非醉。沈水臥時燒。香消酒未消。

☆

菩薩蠻

歸鴻聲斷殘雲碧。背窗雪落爐煙直。燭底鳳釵明。釵頭人勝輕。
角聲催曉漏。曙色回牛鬥。春意看花難。西風留舊寒。

☆

浣溪沙

莫許杯深琥珀濃。未成沈醉意先融。疏鐘已應晚來風。
瑞腦香消魂夢斷，辟寒金小髻鬟松。醒時空對燭花紅。

☆

浣溪沙

小院閑窗春色深。重簾未卷影沈沈。倚樓無語理瑤琴。
遠岫出山催薄暮，細風吹雨弄輕陰。梨花欲謝恐難禁。

☆

浣溪沙

淡蕩春光寒食天。玉爐沈水裊殘煙。夢回山枕隱花鈿。
海燕未來人鬥草，江海已過柳生綿。黃昏疏雨濕秋千。

☆

鳳凰台上憶吹簫

香冷金猊，被翻紅浪，起來人未梳頭。任寶奩閑掩，日上簾鉤。
生怕閑愁暗恨，多少事、欲說還休。今年瘦，非干病酒，不是悲秋。
明朝，這回去也，千萬遍陽關，也即難留。
念武陵春晚，雲鎖重樓，記取樓前綠水，應念我、終日凝眸。
凝眸處，從今更數，幾段新愁。

☆

一剪梅

紅藕香殘玉簟秋。輕解羅裳，獨上蘭舟。雲中誰寄錦書來，雁字回時，月滿西樓。
花自飄零水自流。一種相思，兩處閑愁。此情無計可消除，才下眉頭，卻上心頭。

☆

蝶戀花

淚濕羅衣脂粉滿。四疊陽關，唱到千千遍。人道山長山又斷。蕭蕭微雨聞孤館。
惜別傷離方寸亂。忘了臨行，酒盞深和淺。好把音書憑過雁。東萊不似蓬萊遠。

☆

蝶戀花

暖日晴風初破凍。柳眼梅腮，已覺春心動。酒意詩情誰與共。淚融殘粉花鈿重。
乍試夾衫金縷縫。山枕斜欹，枕損釵頭鳳。獨抱濃愁無好夢。夜闌猶剪燈花弄。

☆

鷓鴣天

寒日蕭蕭上鎖窗。梧桐應恨夜來霜。酒闌更喜團茶苦，夢斷偏宜瑞腦香。
秋已盡，日猶長。仲宣懷遠更凄涼。不如隨分尊前醉，莫負東籬菊蕊黃。

☆

小重山

春到長門春草青。江梅些子破，未開勻。碧雲籠碾玉成塵。留曉夢，驚破一甌春。
花影壓重門。疏簾鋪淡月，好黃昏。二年三度負東君。歸來也，著意過今春。

☆

怨王孫

湖上風來波浩渺。秋已暮、紅稀香少。水光山色與人親，說不盡、無窮好。
蓮子已成荷葉老。青露洗、萍花汀草。眠沙鷗鷺不回頭，似也恨、人歸早。

☆

臨江仙

語作“庭院深深”數闋，其聲即舊臨江仙也。
庭院深深深幾許，雲窗霧閣常扃。柳梢梅萼漸分明。春歸秣陵樹，人客遠安城。
感月吟風多少事，如今老去無成。誰憐憔悴更凋零。試燈無意思，踏雪沒心情。

☆

醉花陰

薄霧濃雲愁永晝。瑞腦消金獸。佳節又重陽，玉枕紗廚，半夜涼初透。
東籬把酒黃昏後。有暗香盈袖。莫道不消魂，簾卷西風，人似黃花瘦。

☆

好事近

風定落花深，簾外擁紅堆雪。長記海棠開後，正是傷春時節。
酒闌歌罷玉尊空，青缸暗明滅。魂夢不堪幽怨，更一聲啼鴃。

☆

訴衷情

夜來沈醉卸妝遲。梅萼插殘枝。酒醒熏破春睡，夢遠不成歸。
人悄悄，月依依。翠簾垂。更挼殘蕊，更捻余香，更得些時。

☆

行香子

草際鳴蛩。驚落梧桐。正人間、天上愁濃。雲階月地，關鎖千重。
縱浮槎來，浮槎去，不相逢。
星橋鵲駕，經年才見，想離情、別恨難窮。牽牛織女，莫是離中。
甚霎兒晴，霎兒雨，霎兒風。

☆

添字醜奴兒

窗前誰種芭蕉樹，陰滿中庭。陰滿中庭。葉葉心心，舒卷有余情。
傷心枕上三更雨，點滴霖霪。點滴霖霪。愁損北人，不慣起來聽。

☆

憶秦娥

臨高閣。亂山平野煙光薄。煙光薄。棲鴉歸後，暮天聞角。
斷香殘酒情懷惡。西風催襯梧桐落。梧桐落。又還秋色，又還寂寞。

☆

念奴嬌（春情）

蕭條庭院，又斜風細雨，重門須閉。寵柳嬌花寒食近，種種惱人天氣。
險韻詩成，扶頭酒醒，別是閑滋味。征鴻過盡，萬千心事難寄。
樓上幾日春寒，簾垂四面，玉闌干慵倚。被冷香消新夢覺，不許愁人不起。
清露晨流，新桐初引，多少游春意。日高煙斂，更看今日晴未。

☆

永遇樂

落日镕金，暮雲合璧，人在何處。染柳煙濃。吹梅笛怨，春意知幾許。
元宵佳節，融和天氣，次第豈無風雨。來相召、香車寶馬，謝他酒朋詩侶。
中州盛日，閨門多暇，記得偏重三五。鋪翠冠兒，捻金雪柳，簇帶爭濟楚。
如今憔悴，風鬟霜鬢，怕見夜間出去。不如向、簾兒底下，聽人笑語。

☆

武陵春（春晚）

風住塵香花已盡，日晚倦梳頭。物是人非事事休。欲語淚先流。
聞說雙溪春尚好，也擬泛輕舟。只恐雙溪舴艋舟。載不動、許多愁。

☆

怨王孫（春暮）

帝裡春晚。重門深院。草綠階前，暮天雁斷。樓上遠信誰傳。恨綿綿。
多情自是多沾惹。難拚舍又是寒食也。秋千巷陌，人靜皎月初斜。浸梨花。

☆

長壽樂（南昌生日）

微寒應候。望日邊六葉，階蓂初秀。愛景欲掛扶桑，漏殘銀箭，杓回搖鬥。
慶高閎此際，掌上一顆明珠剖。有令容淑質，歸逢佳偶。到如今，晝錦滿堂貴胄。
榮耀，文步紫禁，一一金章綠綬。更值棠棣連陰，虎符熊軾，夾河分守。
況青雲咫尺，朝暮重入承明後。看彩衣爭獻，蘭羞玉酎。祝千齡，借指松椿比壽。

☆

蝶戀花（上巳召親族）

永夜懨懨歡意少。空夢長安，認取長安道。為報今年春色好。花光月影宜相照。
隨意杯盤雖草草。酒美梅酸，恰稱人懷抱。醉莫插花花莫笑。可憐春似人將老。

☆

聲聲慢

尋尋覓覓，冷冷清清，凄凄慘慘戚戚。乍暖還寒時候，最難將息。
三杯兩盞淡酒，怎敵他、晚來風急。雁過也，正傷心，卻是舊時相識。
滿地黃花堆積。憔悴損，如今有誰堪摘。守著窗兒，獨自怎生得黑。
梧桐更兼細雨，到黃昏、點點滴滴。這次第，怎一個、愁字了得。

☆

點絳唇（閨思）

寂寞深閨，柔腸一寸愁千縷。惜春春去。幾點催花雨。
倚遍闌干，只是無情緒。人何處。連天衰草，望斷歸來路。

☆

減字木蘭花

賣花擔上。買得一枝春欲放。淚染輕勻。猶帶彤霞曉露痕。
怕郎猜道。奴面不如花面好。雲鬢斜簪。徒要教郎比並看。

☆

攤破浣溪沙

揉破黃金萬點輕。剪成碧玉葉層層。風度精神如彥輔，大鮮明。
梅蕊重重何俗甚，丁香千結苦粗生。熏透愁人千裡夢，卻無情。

☆

攤破浣溪沙

病起蕭蕭兩鬢華。臥看殘月上窗紗。豆蔻連梢煎熟水，莫分茶。
枕上詩書閑處好，門前風景雨來佳。終日向人多藉藉，木犀花。

☆

瑞鷓鴣（雙銀杏）

風韻雍容未甚都。尊前甘橘可為奴。誰憐流落江湖上，玉骨冰肌未肯枯。
誰教並蒂連枝摘，醉後明皇倚太真。居士擘開真有意，要吟風味兩家新。

☆

臨江仙（梅）

庭院深深深幾許，雲窗霧閣春遲。為誰憔悴損芳姿。夜來清夢好，應是發南枝。
玉瘦檀輕無限恨，南樓羌管休吹。濃香吹盡有誰知。暖風遲日也，別到杏花肥。

☆

慶清朝

禁幄低張，彤闌巧護，就中獨占殘春。容華淡佇，綽約俱見天真。
待得群花過後，一番風露曉妝新。妖嬈艷態，妒風笑月，長殢東君。
東城邊，南陌上，正日烘池館，竟走香輪。綺筵散日，誰人可繼芳塵。
更好明光宮殿，幾枝先近日邊勻。金尊倒，拚了盡燭，不管黃昏。

☆

浣溪沙

髻子傷春慵更梳。晚風庭院落梅初。淡雲來往月疏疏。
玉鴨熏爐閑瑞腦，朱櫻鬥帳掩流蘇。通犀還解辟寒無。

☆

浣溪沙（閨情）

繡幕芙蓉一笑開。斜飛寶鴨襯香腮。眼波才動被人猜。
一面風情深有韻，半箋嬌恨寄幽懷。月移花影約重來。








*** END OF THE PROJECT GUTENBERG EBOOK 漱玉詞 ***


    

