*** START OF THE PROJECT GUTENBERG EBOOK 六一詞 ***




Produced by Geast Huang




歐陽修　六一詞


采桑子

輕舟短棹西湖好，綠水逶迤，芳草長堤，隱隱笙歌處處隨。

無風水面琉璃滑，不覺船移，微動漣漪，驚起沙禽掠岸飛。


采桑子

春深雨過西湖好，百卉爭妍，蝶亂蜂喧，晴日催花暖欲然。

蘭橈畫舸悠悠去，疑是神仙，返照波間，水闊風高颺管弦。


采桑子

畫船載酒西湖好，急管繁弦，玉盞催傳，穩泛平波任醉眠。

行雲卻在行舟下，空水澄鮮，俯仰留連，疑是湖中別有天。


采桑子

群芳過後西湖好，狼籍殘紅，飛絮濛濛，垂柳闌幹盡日風。

笙歌散盡遊人去，始覺春空，垂下簾櫳，雙燕歸來細雨中。


采桑子

何人解賞西湖好，佳景無時，飛蓋相追，貪向花間醉玉卮。

誰知閑憑闌幹處，芳草斜暉，水遠煙微，一點滄洲白鷺飛。


采桑子

清明上巳西湖好，滿目繁華，爭道誰家，綠柳朱輪走鈿車。

遊人日暮相將去，醒醉喧嘩，路轉堤斜，直到城頭總是花。


采桑子

荷花開後西湖好，載酒來時，不用旌旗，前後紅幢綠蓋隨。

畫船撐入花深處，香泛金卮，煙雨微微，一片笙歌醉裏歸。


采桑子

天容水色西湖好，雲物俱鮮，鷗鷺閑眠，應慣尋常聽管弦。

風清月白偏宜夜，一片瓊田，誰羨驂鸞，人在舟中便是仙。


采桑子

殘霞夕照西湖好，花塢蘋汀，十頃波平，野岸無人舟自橫。

西南月上浮雲散，軒檻涼生，蓮芰香清，水面風來酒面醒。


采桑子

平生為愛西湖好，來擁朱輪，富貴浮雲，俯仰流年二十春。

歸來恰似遼東鶴，城郭人民，觸目皆新，誰識當年舊主人。


采桑子

畫樓鍾動君休唱，往事無蹤，聚散匆匆，今日歡娛幾客同。

去年綠鬢今年白，不覺衰容，明月清風，把酒何人憶謝公。


采桑子

十年一別流光速，白首相逢，莫話衰翁，但鬥尊前語笑同。

勸君滿酌君須醉，盡日從容，畫鷁牽風，即去朝天沃舜聰。


采桑子

十年前是尊前客，月白風清，憂患凋零，老去光陰速可驚。

鬢華雖改心無改，試把金觥，舊曲重聽，猶似當年醉裏聲。


朝中措

平山闌檻倚晴空，山色有無中。手種堂前垂柳，別來幾度春風。

文章太守，揮毫萬字，一飲千鍾。行樂直須年少，尊前看取衰翁。


歸自謠

何處笛，深夜夢回。情脈脈，竹風簷雨寒窗隔。

離人幾歲無消息，今頭白，不眠特地重相憶。


歸自謠

春艷艷，江上晚山三四點，柳絲如剪花如染。

香閨寂寂門半掩，愁眉歛，淚珠滴破胭脂臉。


歸自謠

寒水碧，水上何人吹玉笛，扁舟遠送瀟湘克。

蘆花千里霜月白，傷行色，來朝便是關山隔。


長相思

蘋滿溪，柳繞堤，相送行人溪水西，回時隴月低。

煙霏霏，風淒淒，重倚朱門聽馬嘶，寒鷗相對飛。


長相思

花似伊，柳似伊，花柳青春人別離，低頭雙淚垂。

長江東，長江西，兩岸鴛鴦兩處飛，相逢知幾時。


長相思

深花枝，淺花枝，深淺花枝相並時，花枝難似伊。

玉如肌，柳如眉，愛著鵝黃金縷衣，啼妝更為誰。


訴衷情

清晨簾幕卷輕霜，呵手試梅妝，都緣自有離恨，故畫作遠山長。

思往事，惜流芳，易成傷，擬歌先斂，欲笑還顰，最斷人腸。


踏莎行

候館梅殘，溪橋柳細，草薰風暖搖征轡。離愁漸遠漸無窮，迢迢不斷如春水。

寸寸柔腸，盈盈粉淚，樓高莫近危闌倚。平蕪盡處是春山，行人更在春山外。


踏莎行

雨霽風光，春分天氣，千花百卉爭明媚。畫梁新燕一雙雙，玉籠鸚鵡愁孤睡。

薜荔依牆，莓苔滿地，青樓幾處歌聲麗。驀然舊事上心來，無言斂皺眉山翠。


望江南

江南蝶，斜日一雙雙。身似何郎全傅粉，心如韓壽愛偷香。天賦與輕狂。

微雨後，薄翅膩煙光。才伴遊蜂來小院，又隨飛絮過東牆。長是為花忙。


減字木蘭花

留春不住，燕老鶯慵無覓處。說似殘春，一老應無卻少人。

風和月好，辦得黃金須買笑。愛惜芳時，莫待無花空折枝。


減字木蘭花

傷懷離抱，天若有情天亦老。此意如何，細似輕絲渺似波。

扁舟岸側，楓葉荻花秋索索。細想前歡，須著人間比夢間。


減字木蘭花

樓臺向曉，淡月低雲天氣好。翠幕風微，宛轉梁州入破時。

香生舞袂，楚女腰肢天與細。汗粉重勻，酒後輕寒不著人。


減字木蘭花

畫堂雅宴，一抹朱弦初入遍。慢撚輕籠，玉指纖纖嫩剝蔥。

撥頭憁利，怨月愁花無限意。紅粉輕盈，倚暖香檀曲未成。


減字木蘭花

歌檀斂袂，繚繞雕梁塵暗起。柔潤清圓，百琲明珠一線穿。

櫻唇玉齒，天上仙音心下事。留往行雲，滿坐迷魂酒半醺。


生查子

去年元夜時，花市燈如晝。月到柳梢頭，人約黃昏後。

今年元夜時，月與燈依舊。不見去年人，淚滿春衫袖。


生查子

含羞整翠鬟，得意頻相顧。雁柱十三弦，一一春鶯語。

嬌雲容易飛，夢斷知何處。深院鎖黃昏，陣陣芭蕉雨。


瑞鷓鴣

楚玉臺上一神仙，眼色相看意已傳。見了又休還似夢，坐來雖近遠如天。

隴禽有恨猶能說，江月無情也解圓。更被春風送惆悵，落花飛絮雨翩翩。


阮郎歸

東風臨水日啣山，春來長是閒，落花狼藉酒闌珊，笙歌醉夢間。

春睡覺，晚粧殘，無人整翠鬟。留連光景惜朱顏，黃昏獨倚闌。


阮郎歸

南風春早踏青時，風和聞馬嘶，青梅如豆柳如眉，日長蝴蝶飛。

花露重，草煙低，人家簾幕垂。鞦韆慵困解羅衣，畫梁雙燕棲。


阮郎歸

角聲吹斷隴梅枝，孤窗月影低。塞鴻無限欲驚飛，城鳥休夜啼。

尋斷夢，掩深閨，行人去路迷。門前楊柳綠陰齊，何時聞馬嘶。


阮郎歸

劉郎何日是來時，無心雲勝伊。行雲猶解傍山飛，郎行去不歸。

強勻畫，又芳菲，春深輕薄衣。花無語伴相思，陰陰月上時。


阮郎歸

落花浮水樹臨池，年前心眼期。見來無事去還思，而今花又飛。

淺螺黛，淡燕脂，閑妝取次宜。隔簾風雨閉門時，此情風月知。


蝶戀花

簾幕東風寒料峭，雪裏香梅，先報春來早。紅蠟枝頭雙燕小，金刀剪綵呈纖巧。

旋暖金爐薰蕙藻，酒入橫波，困不禁煩惱。繡被五更春睡好，羅幃不覺紗窗曉。


蝶戀花

南雁依稀回側陣，雪霽牆陰，遍覺蘭芽嫩。中夜夢餘消酒困，爐香卷穗燈生暈。

急景流年都一瞬，往事前歡，未免縈方寸。臘後花期知漸近，東風已作寒梅信。


蝶戀花

臘雪初銷梅蕊綻，梅雪相和，喜鵲穿花轉。睡起夕陽迷醉眼，新愁長向東風亂。

瘦覺玉肌羅帶緩，紅杏梢頭，二月春猶淺。望極不來芳信斷，音書縱有爭如見。


蝶戀花

海燕雙來歸畫棟，簾影無風，花影頻移動。半醉騰騰春睡重，綠鬟堆枕香雲擁。

翠被雙盤金縷鳳，憶得前春，有個人人共。花裏黃鶯時一弄，日斜驚起相思夢。


蝶戀花

面旋落花風蕩漾，柳重煙深，雪絮飛來往。雨後輕寒猶未放，春愁酒病成惆悵。

枕畔屏山圍碧浪，翠被華燈，夜夜空相向。寂寞起來褰繡幌，月明正在梨花上。


蝶戀花

庭院深深深幾許？楊柳堆煙，簾幕無重數。玉勒雕鞍遊冶處，樓高不見章臺路。

雨橫風狂三月暮，門掩黃昏，無計留春住。淚眼問花花不語，亂紅飛過鞦韆去。


蝶戀花

永日環堤乘彩舫，煙草蕭疏，恰似晴江上。水浸碧天風皺浪，菱花荇蔓隨雙槳。

紅粉佳人翻麗唱，驚起鴛鴦，兩兩飛相向。且把金尊傾美釀，休思往事成惆悵。


蝶戀花

越女采蓮秋水畔，窄袖輕羅，暗露雙金釧。照影摘花花似面，芳心只共絲爭亂。

鸂鶒灘頭風浪晚，霧重煙輕，不見來時伴。隱隱歌聲歸棹遠，離愁引著江南岸。


蝶戀花

水浸秋天風皺浪，縹緲仙舟，只似秋天上。和露采蓮愁一餉，看花卻是啼妝樣。

折得蓮莖絲未放，蓮斷絲牽，特地成惆悵。歸棹莫隨花蕩漾，江頭有個人想望。


蝶戀花

梨葉初紅蟬韻歇，銀漢風高，玉管聲淒切。枕簟乍涼銅漏徹，誰教社燕輕離別。

草際蟲吟秋露結，宿酒醒來，不記歸時節。多少衷腸猶未說，珠簾夜夜朦朧月。


蝶戀花

誰道閑情拋棄久，每到春來，愁悵還依舊。日日花前常病酒，不辭鏡裡朱顏瘦。

河畔青蕪堤上柳，為問新愁，何事年年有。獨立小橋風滿袖，平林新月人歸後。


蝶戀花

翠苑紅芳晴滿目，綺席流鶯，上下長相逐。紫陌閑隨金轣轆，馬蹄踏遍春郊綠。

一覺年華春夢促，往事悠悠，百種尋思足。煙雨滿樓山斷續，人閑倚遍闌幹曲。


蝶戀花

小院深深門掩亞，寂寞珠簾，畫閣重重下。欲近禁煙微雨罷，綠楊深處秋千挂。

傅粉狂遊猶未舍，不念芳時，眉黛無人畫。薄幸未歸春去也，杏花零落香紅謝。


蝶戀花

幾日行雲何處去，忘了歸來，不道春將暮。百草千花寒食路，香車繫在誰家樹。

淚眼倚樓頻獨語，雙燕來時，陌上相逢否。撩亂春愁如柳絮，依依夢裡無尋處。


蝶戀花

欲過清明煙雨細，小檻臨窗，點點殘花墜。梁燕語多驚曉睡，銀屏一半堆香被。

新歲風光如舊歲，所恨征輪，漸漸程迢遞。縱有遠情難寫寄，何妨解有相思淚。


蝶戀花

畫閣歸來春又晚，燕子雙飛，柳軟桃花淺。細雨滿天風滿院，愁眉斂盡無人見。

獨倚闌幹心緒亂，芳草芊綿，尚憶江南岸。風月無情人暗換，舊遊如夢空腸斷。


蝶戀花

嘗愛西湖春色早，臘雪方銷，已見桃開小。頃刻光陰都過了，如今綠暗紅英少。

且趁餘花謀一笑，況有笙歌，豔態相縈繞。老去風情應不到，憑君剩把芳尊倒。


漁家傲

一派潺湲流碧漲，新亭四面山相向。翠竹嶺頭明月上，迷俯仰，月輪正在泉中漾。

更待高秋天氣爽，菊花香裏開新釀。酒美賓嘉真勝賞，紅粉唱，山深分外歌聲響。


漁家傲

十月小春梅蕊綻，紅爐畫閣新裝遍。錦帳美人貪睡暖，羞起晚，玉壺一夜冰澌滿。

樓上四垂簾不卷，天寒山色偏宜遠。風急雁行吹字斷，紅日短，江天雪意雲撩亂。


漁家傲

四紀才名天下重，三朝構廈為梁棟。定冊功成身退勇，辭榮寵，歸來白首笙歌擁。

顧我薄才無可用，君恩近許歸田壟。今日一觴難得共，聊對捧，官奴為我高歌送。


漁家傲

暖日遲遲花嫋嫋，人將紅粉爭花好，花不能言惟解笑。金壺倒，花開未老人年少。

車馬九門來擾擾，行人莫羨長安道，丹禁漏聲衢鼓報。催昏曉，長安城裏人先老。


漁家傲

紅粉牆頭花幾樹，落花片片和驚絮，牆外有樓花有主。尋花去，隔牆遙見秋千侶。

綠索紅旗雙彩柱，行人只得偷回顧，腸斷樓南金鎖戶。天欲暮，流鶯飛到秋千處。


漁家傲

妾本錢塘蘇小妹，芙蓉花共門相對，昨日為逢青傘蓋。慵不采，今朝斗覺凋零煞。

愁倚畫樓無計奈，亂紅飄過秋塘外，料得明年秋色在。香可愛，其如鏡裏花顏改。


漁家傲

花底忽聞敲兩槳，逡巡女伴來尋訪，酒盞旋將荷葉當。蓮舟蕩，時時盞裏生紅浪。

花氣酒香清廝釀，花腮酒面紅相向，醉倚綠陰眠一餉。驚起望，船頭閣在沙灘上。


漁家傲

葉有清風花有露，葉籠花罩鴛鴦侶，白錦頂絲紅錦羽。蓮女妒，驚飛不許長相聚。

日腳沈紅天色暮，青涼傘上微微雨，早是水寒無宿處。須回步，枉教雨裏分飛去。


漁家傲

荷葉田田青照水，孤舟挽在花陰底，昨夜蕭蕭疏雨墜。悉不寐，朝來又覺西風起。

雨擺風搖金蕊碎，合歡枝上香房翠，蓮子與人長廝類。無好意，年年苦在中心裏。


漁家傲

葉重如將青玉亞，花輕疑是紅綃挂，顏色清新香脫灑。堪長價，牡丹怎得稱王者。

雨筆露箋勻彩畫，日爐風炭薰蘭麝，天與多情絲一把。誰廝惹，千條萬縷縈心下。


漁家傲

粉蕊丹青描不得，金針線線功難敵，誰傍暗香輕採摘。風淅淅，船頭觸散雙鸂鶒。

夜雨染成天水碧，朝陽借出胭脂色，欲落又開人共惜。秋氣逼，盤中已見新荷的。


漁家傲

喜鵲填河仙浪淺，雲軿早在星橋畔，街鼓黃昏霞尾暗。炎光斂，金鹇側倒天西面。

一別經年今始見，新歡往恨知何限，天上佳期貪眷戀。良宵短，人間不合催銀箭。


漁家傲

乞巧樓頭雲幔卷，浮花催洗嚴妝面，花上蛛絲尋得遍。顰笑淺，雙眸望月牽紅線。

奕奕天河光不斷，有人正在長生殿，暗付金釵清夜半。千秋願，年年此會長相見。


漁家傲

別恨長長歡計短，疏鍾促漏真堪怨，此會此情都未半。星初轉，鸞琴鳳樂匆匆卷。

河鼓無言西北盼，香蛾有恨東南遠，脈脈橫波珠淚滿。歸心亂，離腸便逐星橋斷。


漁家傲

九日歡遊何處好，黃花萬蕊雕闌繞，通體清香無俗調。天氣好，煙滋露結功多少。

日腳清寒高下照，寶釘密綴圓斜小，落葉西園風嫋嫋。催秋老，叢邊莫厭金尊倒。


漁家傲

青女霜前催得綻，金鈿亂散枝頭遍，落帽台高開雅宴。芳尊滿，挼花吹在流霞面。

桃李三春雖可羨，鶯來蝶去芳心亂，爭似仙潭秋水岸。香不斷，年年自作茱萸伴。


漁家傲

露裛嬌黃風擺翠，人間晚秀非無意，仙格淡妝天與麗。誰可比，女真裝束真相似。

筵上佳人牽翠袂，纖纖玉手挼新蕊，美酒一杯花影膩。邀客醉，紅瓊共作熏熏媚。


漁家傲

對酒當歌勞客勸，惜花只惜年華晚，寒豔冷香秋不管。情眷眷，憑欄盡日愁無限。

思抱芳期隨寒雁，悔無深意傳雙燕，悵望一枝難寄遠。人不見，樓頭望斷相思眼。


漁家傲

正月鬥杓初轉勢，金刀剪綵功夫異，稱慶高堂歡幼稚。看柳意，偏從東面春風至。

十四新蟾圓尚未，樓前乍看紅燈試，冰散綠池泉細細。魚欲戲，園林已是花天氣。


漁家傲

二月春耕昌杏密，百花次第爭先出，惟有海棠梨第一。深淺拂，天生紅粉真無匹。

畫棟歸來巢未失，雙雙款語憐飛乙，留客醉花迎曉日。金盞溢，卻憂風雨飄零疾。


漁家傲

三月清明天婉娩，晴川祓禊歸來晚，況是踏青來處遠。猶不倦，秋千別閉深庭院。

更值牡丹開欲遍，酴醾壓架清香散，花底一尊誰解勸。增眷戀，東風回晚無情絆。


漁家傲

四月園林春去後，深深密幄陰初茂，折得花枝猶在手。香滿袖，葉間梅子青如豆。

風雨時時添氣候，成行新筍霜筠厚，題就送春詩幾首。聊對酒，櫻桃色照銀盤溜。


漁家傲

五月榴花妖豔烘，綠楊帶雨垂垂重。五色新絲纏角粽。金盤送，生綃畫扇盤雙鳳。

正是浴蘭時節動，菖蒲酒美清尊共。葉裏黃鸝時一弄。猶瞢忪，等閒驚破紗窗夢。


漁家傲

六月炎天時霎雨，行雲湧出奇峰露，沼上嫩蓮腰束素。風兼露，梁王宮闕無煩暑。

畏日亭亭殘蕙炷，傍簾乳燕雙飛去，碧碗敲冰傾玉處。朝與暮，故人風快涼輕度。


漁家傲

七月新秋風露早。渚蓮尚拆庭梧老。是處瓜華時節好。金尊倒。人間彩縷爭祈巧。

萬葉敲聲涼乍到。百蟲啼晚煙如掃。箭漏初長天杳杳。人語悄。那堪夜雨催清曉。


漁家傲

八月秋高風曆亂，衰蘭敗芷紅蓮岸。皓月十分光正滿，清光畔，年年常願瓊筵看。

社近愁看歸去燕，江天空闊雲容漫。宋玉當時情不淺，成幽怨，鄉關千里危腸斷。


漁家傲

九月霜秋秋已盡，烘林敗葉紅相映。惟有東籬黃菊盛，遺金粉，人家簾幕重陽近。

曉日陰陰晴未定，授衣時節輕寒嫩。新雁一聲風又勁，雲欲凝，雁來應有吾鄉信。


漁家傲

十月小春梅蕊綻，紅爐畫閣新裝遍，鴛帳美人貪睡暖。梳洗懶，玉壺一夜輕澌滿。

樓上四垂簾不卷，天寒山色偏宜遠，風急雁行吹字斷。紅日晚，江天雪意雲撩亂。


漁家傲

十一月，新陽排壽宴，黃鍾應管添宮線。獵獵寒威雲不卷，風頭轉，時看雪霰吹人面。

南至迎長知漏箭，書雲紀候冰生研。臘近探春春尚遠，閑庭院，梅花落盡千千片。


漁家傲

十二月，嚴凝天地閉，莫嫌台榭無花卉。惟有酒能欺雪意，增豪氣，直教耳熱笙歌沸。

隴上雕鞍惟數騎，獵圍半合新霜裏，霜重鼓聲寒不起。千人指，馬前一雁寒空墜。


玉樓春

風遲日媚煙光好，綠樹依依芳意早。年華容易即凋零，春色只宜長恨少。

池塘隱隱驚雷曉，柳眼未開梅萼小。尊前貪愛物華新，不道物新人漸老。


玉樓春

西亭飲散清歌闋，花外遲遲宮漏發。塗金燭引紫騮嘶，柳曲西頭歸路別。

佳辰只恐幽期闊，密贈殷勤衣上結。翠屏魂夢莫相尋，禁斷六街清夜月。


玉樓春

春山斂黛低歌扇，暫解吳鹇登祖宴。畫樓鍾動已魂銷，何況馬嘶芳草岸。

青門柳色隨人遠，望欲斷時腸已斷。洛城春色待君來，莫到落花飛似霰。


玉樓春

尊前擬把歸期說，未語春容先慘咽。人生自是有情癡，此恨不關風與月。

離歌且莫翻新闋，一曲能教腸寸結。直須看盡洛城花，始共春風容易別。


玉樓春

洛陽正值芳菲節，穠豔清香相間發。遊絲有意苦相縈，垂柳無端爭贈別。

杏花紅處青山缺，山畔行人山下歇。今宵誰肯遠相隨，惟有寂寥孤館月。


玉樓春

殘春一夜狂風雨，斷送紅飛花落樹。人心花意待留春，春色無情容易去。

高樓把酒愁獨語，借問春歸何處所。暮雲空闊不知音，惟有綠楊芳草路。


玉樓春

常憶洛陽風景媚，煙暖風和添酒味。鶯啼宴席似留人，花出牆頭如有意。

別來已隔千山翠，望斷危樓斜日墜。關心只為牡丹紅，一片春愁來夢裏。


玉樓春

池塘水綠春微暖，記得玉真初見面。從頭歌韻響錚錝，入破舞腰紅亂旋。

玉鹇簾下香階畔，醉後不知紅日晚。當時共我賞花人，點檢如今無一半。


玉樓春

兩翁相遇逢佳節，正值柳綿飛似雪。便須豪飲敵青春，莫對新花羞白髮。

人生聚散如弦筈，老去風情尤惜別。大家金盞倒垂蓮，一任西樓低曉月。


玉樓春

西湖南北煙波闊，風裏絲簧聲韻咽。舞餘裙帶綠雙垂，酒入香腮紅一抹。

杯深不覺琉璃滑，貪看六揦花十八。明朝車馬各西東，惆悵畫橋風與月。


玉樓春

燕鴻過後春歸去，細算浮生千萬緒。來如春夢幾多時，去似朝雲無覓處。

聞琴解佩神仙侶，挽斷羅衣留不住。勸君莫作獨醒人，爛醉花間應有數。


玉樓春

蝶飛芳草花飛路，把酒已嗟春色暮。當時枝上落殘花，今日水流何處去。

樓前獨繞鳴蟬樹，憶把芳條吹暖絮。紅蓮綠芰亦芳菲，不奈金風兼玉露。


玉樓春

別後不知君遠近，觸目淒涼多少悶。漸行漸遠漸無書，水闊魚沈何處問。

夜深風竹敲秋韻，萬葉千聲皆是恨。故欹單枕夢中尋，夢又不成燈又燼。


玉樓春

紅涝約束瓊肌穩，拍碎香檀催急袞。隴頭鳴咽水聲繁，葉下間關鶯語近。

美人才子傳芳信，明月清風傷別恨。未知何處有知音，常為此情留此恨。


玉樓春

檀槽碎響金絲撥，露濕潯陽江上月。不知商婦為誰愁，一曲行人留夜發。

畫堂花月新聲別，紅蕊調長彈未徹。暗將深意祝膠弦，唯願弦弦無斷絕。


玉樓春

春蔥指甲輕攏撚，五彩垂涝雙袖卷。雪香濃透紫檀槽，胡語急隨紅玉腕。

當頭一曲情何限，入破錚琮金鳳戰。百分芳酒祝長春，再拜斂容盌粉面。


玉樓春

金花盞面紅煙透，舞急香茵隨步皺。青春才子有新詞，紅粉佳人重勸酒。

也知自為傷春瘦，歸騎休交銀燭候。擬將沈醉為清歡，無奈醒來還感舊。


玉樓春

雪雲乍變春雲簇，漸覺年華堪送目。北枝梅蕊犯寒開，南浦波紋如酒綠。

芳菲次第還相續，不奈情多無處足。尊前百計得春歸，莫為傷春歌黛蹙。


玉樓春

黃金弄色輕於粉，濯濯春條如水嫩。為緣力薄未禁風，不奈多嬌長似困。

腰柔乍怯人相近，眉小未知春有恨。勸君著意惜芳菲，莫待行人攀折盡。


玉樓春

珠簾半下香銷印，二月東風催柳信。琵琶傍畔且尋思，鸚鵡前頭休借問。

驚鴻過後生離恨，紅日長時添酒困。未知心在阿誰邊，滿眼淚珠言不盡。


玉樓春

沈沈庭院鶯吟弄，日暖煙和春氣重。綠楊嬌眼為誰回，芳草深心空自動。

倚闌無語傷離鳳，一片風情無處用。尋思還有舊家心，蝴蝶時時來役夢。


玉樓春

去時梅萼初凝粉，不覺小桃風力損。梨花最晚又凋零，何事歸期無定準。

闌幹倚遍重來憑，淚粉偷將紅袖印。蜘蛛喜鵲誤人多，似此無憑安足信。


玉樓春

酒美春濃花世界，得意人人千萬態。莫教辜負豔陽天，過了堆金何處買。

已去少年無計奈，且願芳心長恁在。閑愁一點上心來，算得東風吹不解。


玉樓春

湖邊柳外樓高處，望斷雲山多少路。闌幹倚遍使人愁，又是天涯初日暮。

輕無管繫狂無數，水畔花飛風裏絮。算伊渾似薄情郎，去便不來來便去。


玉樓春

南園粉蝶能無數，度翠穿紅來複去。倡條冶葉恣留連，飄蕩輕於花上絮。

朱闌夜夜風兼露，宿粉棲香無定所。多情翻卻似無情，贏得百花無限妒。


玉樓春

江南三月春光老，月落禽啼天未曉。露和啼血染花紅，恨過千家煙樹杪。

雲垂玉枕屏山小，夢欲成時驚覺了。人心應不似伊心，若解思歸歸合早。


玉樓春

東風本是開花信，信至花時風更緊。吹開吹謝苦匆匆，春意到頭無處問。

把酒臨風千萬恨，欲掃殘紅猶未忍。夜來風雨轉離披，滿眼淒涼愁不盡。


玉樓春

陰陰樹色籠晴晝，清淡園林春過後。杏腮輕粉日催紅，池面綠羅風卷皺。

佳人向晚新妝就，圓膩歌喉珠欲溜。當筵莫放酒杯遲，樂事良辰難入手。


玉樓春

芙蓉鬥暈燕支淺，留著晚花開小宴。畫船紅日晚風清，柳色溪光晴照暖。
美人爭勸梨花盞，舞困玉腰裙縷慢。莫交銀燭促歸期，已祝斜陽休更晚。


南歌子

鳳髻金泥帶，龍紋玉掌梳，走來窗下笑相扶。愛道畫眉深淺，入時無。

弄筆偎人久，描花試手初，等閒妨了繡功夫。笑問雙鴛鴦字，怎生書。


御街行

夭非華豔輕非霧，來夜半，天明去。來如春夢不多時，去似朝雲何處。乳雞酒燕，落星沈月，紞紞城頭鼓。

參差漸辨西池樹，朱閣斜欹戶。綠苔深徑少人行，苔上屐痕無數。遺香餘粉，剩衾閑枕，天把多情賦。


桃源憶故人

梅梢弄粉香猶嫩，欲寄江南春信。別後寸腸縈損，說與伊爭穩。

小爐獨守寒灰燼，忍淚低頭畫盡。眉上萬重新恨，竟日無人問。


桃源憶故人

鶯愁燕苦春歸去，寂寂花飄紅雨。碧草綠楊岐路，況是長亭暮。

少年行客情難訴，泣對東風無語。目斷兩三煙樹，翠隔江淹浦。


臨江仙

柳外輕雷池上雨，雨聲滴碎荷聲。小樓西角斷虹明，闌幹倚處，待得月華生。

燕子飛來窺畫棟，玉鹇垂下簾旌。涼波不動簟紋平，水精雙枕，傍有墮釵橫。


臨江仙

記得金鑾同唱第，春風上國繁華。如今薄宦老天涯。十年岐路，空負曲江花。

聞說閬山通閬苑，樓高不見君家。孤城寒日等閒斜。離愁難盡，紅樹遠連霞。


聖無憂

世路風波險，十年一別須臾。人生聚散長如此，相見且歡娛。

好酒能消光景，春風不染髭須。為公一醉花前倒，紅袖莫來扶。


浪淘沙

把酒祝東風，且共從容，垂楊紫陌洛城東。總是當時攜手處，遊遍芳叢。

聚散苦匆匆，此恨無窮，今年花勝去年紅。可惜明年花更好，知與誰同。


浪淘沙

花外倒金翹，飲散無憀，柔桑蔽日柳迷條。此地年時曾一醉，還是春朝。

今日舉輕橈，帆影飄飄，長亭回首短亭遙。過盡長亭人更遠，特地魂銷。


浪淘沙

五嶺麥秋殘，荔子初丹，絳紗囊裏水晶丸。可惜天教生處遠，不近長安。

往事憶開元，妃子偏憐，一從魂散馬嵬關。只有紅塵無驛使，滿眼驪山。


浪淘沙

萬恨苦綿綿，舊約前歡，桃花溪畔柳陰間。幾度日高春垂重，繡戶深關。

樓外夕陽閑，獨自憑闌，一重水隔一重山。水闊山高人不見，有淚無言。


浪淘沙

今日北池遊，漾漾輕舟，波光瀲灩柳條柔。如此春來春又去，白了人頭。

好妓好歌喉，不醉難休，勸君滿滿酌金甌。縱使花時常病酒，也是風流。


定風波

把酒花前欲問他，對花何吝醉顏酡。春到幾人能爛賞，何況，無情風雨等閒多。

豔樹香叢都幾許，朝暮，惜紅愁粉奈情何。好是金船浮玉浪，相向，十分深送一聲歌。


定風波

把酒花前欲問伊，忍嫌金盞負春時。紅豔不能旬日看，宜算，須知開謝只相隨。

蝶去蝶來猶解戀，難見，回頭還是度年期。莫候飲闌花已盡，方信，無人堪與補殘枝。


定風波

把酒花前欲問公，對花何事訴金鍾。為問去年春甚處，虛度，鶯聲撩亂一場空。

今歲春來須愛惜，難得，須知花面不長紅。待得酒醒君不見，千片，不隨流水即隨風。


定風波

把酒花前欲問君，世間何計可留春。縱使青春留得住，虛語，無情花對有情人。

任是好花須落去，自古，紅顏能得幾時新。暗想浮生何時好，唯有，清歌一曲倒金尊。


定風波

過盡韶華不可添，小樓紅日下層簷。春睡覺來情緒惡，寂寞，楊花繚亂拂珠簾。

早是閑愁依舊在，無奈，那堪更被宿酲兼。把酒送春惆悵甚，長恁，年年三月病厭厭。


定風波

對酒追歡莫負春，春光歸去可饒人。昨日紅芳今綠樹，已暮，殘花飛絮兩紛紛。

粉面麗姝歌窈窕，清妙，尊前信任醉醺醺。不是狂心貪燕樂，自覺，年來白髮滿頭新。


驀山溪

新正初破，三五銀蟾滿。纖手染香羅，剪紅蓮，滿城開遍。樓臺上下，歌管咽春風，駕香輪，停寶馬，只待金烏晚。

帝城今夜，羅綺誰為伴。應卜紫姑神，問歸期，相思望斷。天涯情緒，對酒且開顏，春宵短，春寒淺，莫待金杯暖。


浣溪沙

雲曳香綿彩柱高，絳旗風颭出花梢，一梭紅帶往來拋。

束素美人羞不打，卻嫌裙慢褪纖腰，日斜深院影空搖。


浣溪沙

堤上遊人逐畫船。拍堤春水四垂天，綠楊樓外出秋千。

白髮戴花君莫笑，六揦催拍盞頻傳，人生何處似尊前。


浣溪沙

湖上朱橋響畫輪，溶溶春水浸春雲，碧琉璃滑淨無塵。

當路遊絲縈醉客，隔花啼鳥喚行人，日斜歸去奈何春。


浣溪沙

葉底青青杏子垂，枝頭薄薄柳綿飛，日高深院晚鶯啼。

堪恨風流成薄幸，斷無消息道歸期，托腮無語翠眉低。


浣溪沙

青杏園林煮酒香，佳人初著薄羅裳，柳絲搖曳燕飛忙。

乍雨乍晴花自落，閑愁閑悶晝偏長，為誰消瘦損容光。


浣溪沙

紅粉佳人白玉杯，木蘭船穩棹歌催，綠荷風裏笑聲來。

細雨輕煙籠草樹，斜橋曲水繞樓臺，夕陽高處畫屏開。


浣溪沙

翠袖嬌鬟舞石州，兩行紅粉一時羞，新聲難逐管弦愁。

白髮主人年未老，清時賢相望偏優，一尊風月為公留。


浣溪沙

燈燼垂花月似霜。薄簾映月兩交光。酒醺紅粉自生香。

雙手舞餘拖翠袖，一聲歌已釂金觴。休回嬌眼斷人腸。


浣溪沙

十載相逢酒一卮，故人才見便開眉，老來遊舊更同誰。

浮世歌歡真易失，宦途離合信難期，尊前莫惜醉如泥。


御帶花

青春何處風光好，帝裏偏愛元夕。萬重繒彩，構一屏峰嶺，半空金碧。寶檠銀釭，耀絳幕、龍虎騰擲。

沙堤遠，雕輪繡轂，爭走五王宅。雍容熙熙晝，會樂府神姬，海洞仙客。

拽香搖翠，稱執手行歌，錦街天陌。月淡寒輕，漸向曉、漏聲寂寂。當年少，狂心未已，不醉怎歸得。


虞美人

爐香晝永龍煙白，風動金鸞額。畫屏寒掩小山川，睡容初起枕痕圓，墜花鈿。

樓高不及煙霄半，望盡相思眼。豔陽剛愛挫愁人，故生芳草碧連雲，怨王孫。


鶴沖天

梅謝粉，柳拖金，香滿舊園林。養花天氣半晴陰。花好卻愁深。

花無數，愁無數，花好卻愁春去。戴花持酒祝東風。千萬莫匆匆。


夜行船

憶昔西都歡縱，自別後，有誰能共。伊川山水洛川花，細尋思，舊遊如夢。

今日相逢情愈重，愁聞唱，畫樓鍾動。白髮天涯逢此景，倒金尊，殢誰相送。


夜行船

滿眼東風飛絮，催行色，短亭春暮。落花流水草連雲，看看是，斷腸南浦。

檀板未終人去去，扁舟在，綠楊深處。手把金尊難為別，更那聽，亂鶯疏雨。


洛陽春

紅紗未曉黃鸝語，蕙爐銷蘭炷。錦屏羅幕護春寒，昨夜三更雨。

繡簾閑倚吹輕絮，斂眉山無緒。看花拭淚向歸鴻，問來處，逢郎否。


一叢花

傷春懷遠幾時窮，無物似情濃。離愁正恁牽絲亂，更南陌，飛絮濛濛。歸騎漸遠，征塵不斷，何處認郎蹤。

雙鴛池說水溶溶，南北小橋通。梯橫化閣黃昏後，又還是，新月簾櫳。沉恨細思，不如桃李，還解嫁春風。


雨中花

千古都門行路，能使離歌聲苦。送盡行人，花殘春晚，又到君東去。

醉藉落花吹暖絮，多少曲堤芳樹。且攜手留連，良辰美景，留作相思處。


千秋歲

數聲鵜鶘，又報芳菲歇。惜春更把殘紅折，雨輕風聲暴，梅子青時節。永豐柳，無人盡日花飛雪。

莫把絲絃撥，怨極弦能說。天不老，情難絕。心似雙絲網，終有千千結。夜過也，東方未白殘燈滅。


越溪春

三月十三寒食日，春色遍天涯。越溪閬苑繁華地，傍禁垣，珠翠煙霞。紅粉牆頭，秋千影裏，臨水人家。

歸來晚駐香車，銀箭透窗紗。有時三點兩點雨霽，朱門柳細風斜。沈麝不燒金鴨冷，籠月照梨花。


賀聖朝影

白雪梨花紅粉桃，露華高。垂楊慢舞綠絲涝，草如袍。

風過小池輕浪起，似江皐。千金莫惜買香醪，且陶陶。


洞天春

鶯啼綠樹聲早，檻外殘紅未掃。露點真珠遍芳草，正簾幃清曉。

秋千宅院悄悄，又是清明過了。燕蝶輕狂，柳絲撩亂，春心多少。


憶漢月

紅豔幾枝輕嫋，新被東風開了。倚煙啼露為誰嬌，故惹蝶憐蜂惱。

多情遊賞處，留戀向，綠叢千繞。酒闌歡罷不成歸，腸斷月斜春老。


清平樂

雨晴煙晚，綠水新池滿。雙燕飛來垂柳院，小閣畫簾高卷。

黃昏獨倚朱闌，西南新月眉彎。砌下落花風起，羅衣特地春寒。


清平樂

小庭春老，碧砌紅萱草。長憶小闌閑共繞，攜手綠叢含笑。

別來音信全乖，舊期前事堪猜。門掩日斜人靜，落花愁點青苔。


應天長

一彎初月臨鸞鏡，雲鬢鳳釵慵不整。珠簾靜，重樓迥，惆悵落花風不定。

綠煙低柳徑，何處轤轤金井。昨夜更闌酒醒，春愁勝卻病。


應天長

石城山下桃花綻，宿雨初晴雲未散。南去棹，北飛雁，水闊山遙腸欲斷。

倚樓情緒懶，惆悵心無限。燕度薕葭風晚，欲歸愁滿面。


涼州令

翠樹芳條颭，的的裙腰初染。佳人攜手弄芳菲，綠陰紅影，共展雙紋簟。插花照影窺鸞鑒，只恐芳容減。不堪零落春晚，青苔雨後深紅點。

一去門閑掩，重來卻尋朱檻。離離秋實弄輕霜，嬌紅脈脈，似見胭脂臉。人非事往眉空斂，誰把佳期賺。芳心只願長依舊，春風更放明年豔。


南鄉子

翠密紅繁，水國涼生未是寒。雨打荷花珠不定，輕翻，冷潑鴛鴦錦翅斑。

盡日憑闌，弄蕊拈花仔細看。偷得嫋蹄新鑄樣，無端，藏在紅房豔粉間。


南鄉子

雨後斜陽，細細風來細細香。風定波平花映水，休藏，照出輕盈半面妝。

路隔秋江，蓮子深深隱翠房。意在蓮心無問處，難忘，淚裛紅腮不記行。


鵲橋仙

月波清霽，煙容明淡，靈漢舊期還至。鵲迎橋路接天津，映夾岸，星榆點綴。

雲屏未卷，仙雞催曉，腸斷去年情味。多應天意不教長，恁恐把，歡娛容易。


芳草渡

梧桐落，蓼花秋，煙初冷，雨纏收，蕭條風物正堪愁。人去後，多少恨，在心頭。

燕鴻遠，羌笛怨，渺渺澄江一片。山如黛，月如鉤，笙歌散，魂夢斷，倚高樓。


聖無憂

珠簾卷，暮雲愁，垂楊暗鎖青樓。煙雨濛濛如畫，輕風吹旋收。

香斷錦屏新別，人閑玉簟初秋。多少舊歡新恨，書杳杳，夢悠悠。


更漏子

風帶寒，秋正好，蕙蘭無端先老。雲杳杳，樹依依，離人殊未歸。

搴羅幕，憑朱閣，不獨堪悲寥落。月東出，雁南飛，誰家夜擣衣。


摸魚兒

卷繡簾，梧桐秋院落，一霎雨添新綠。對小池閑立殘妝淺，向晚水紋如縠。凝遠目，恨人去寂寂，鳳枕孤難宿。倚闌不足，看燕拂風簾，蝶翻

露草，兩兩長相逐。

雙眉促，可惜年華婉娩，西風初弄庭菊。況伊家年少，多情未已難拘束。那堪更趁涼景，追尋甚處垂楊曲。佳期過盡，但不說歸來，多應忘了

，雲屏去時祝。


少年遊

去年秋晚此園中，攜手玩芳叢。拈花嗅蕊，惱煙撩霧，拚醉倚西風。

今年重對芳叢處，追往事，又成空。敲遍闌幹，向人無語，惆悵滿枝紅。


少年遊

肉紅圓樣淺心黃，枝上巧如裝。雨輕煙重，無聊天氣，啼破曉來妝。

寒輕貼體風頭冷，忍拋棄、向秋光。不會深心，為誰惆悵，回面恨斜陽。


少年遊

玉壺冰瑩獸爐灰，人起繡簾開。春叢一夜，六花開盡，不待剪刀催。

洛陽城闕中天起，高下遍樓臺。絮亂風輕，拂鞍沾袖，歸路似章街。


行香子

舞雪歌云，閒談妝勻，藍淡水染輕裙。酒香醺臉，粉色生春。更雅談話，好情性，好精神。

空江無畔，凌波何處，向越橋邊青柳朱門。斷鐘殘角，又送黃昏。奈眼中淚，心中事，意中人。


鷓鴣天

學畫宮眉細細長，芙蓉出水鬥新妝。只知一笑能傾國，不信相看有斷腸。

雙黃鵠，兩鴛鴦，迢迢雲水恨難忘。早知今日長相憶，不及從初莫作雙。









六一詞補鈔


長相思

深畫眉，淺畫眉，蟬鬢鬅鬙雲滿衣，陽台行雨回。

巫山高，巫山低，暮雨蕭蕭郎不歸，空房獨守時。


蝶戀花

六曲欄杆偎碧樹，楊柳風輕，展盡黃金縷。誰抱鈿箏移玉柱，穿簾海燕雙飛去。

滿眼游絲兼落絮，紅杏開時，一霎清明雨。濃罪覺來鶯亂語，驚殘好夢無尋處。


遙夜亭皋閒信步，乍過清明，漸覺傷春暮。數點雨聲風約住。朦朧淡月雲來去。

桃杏依稀香暗度，誰上鞦韆，笑裡輕輕語。一寸相思千萬緒，人間沒個安排處。


簾幕風輕雙語燕，午後醒來，柳絮飛撩亂。心事一春猶未見。紅英落盡青苔院。

百尺朱樓閑倚遍，薄雨濃雲，抵死遮人面。羌管不須吹別怨。無腸更為新聲斷。


獨倚危樓風細細，望極離愁，黯黯生天際。草色山光殘照裏，無人會得憑闌意。

也擬疏狂圖一醉，對酒當歌，強樂還無味。衣帶漸寬終不悔，為伊銷得人憔悴。


簾下清歌簾外宴，雖愛新聲，不見如花面。牙板數敲珠一串，梁塵暗落琉璃盞。

桐樹花深孤鳳怨，漸遏遙天，不放行雲散。坐上少年聽未慣，玉山將倒腸先斷。


漁家傲

幽鷺慢來窺品格，雙魚豈解傳消息。綠柄嫩香頻採摘，心似織，條條不斷誰牽役。

粉淚暗和清露滴，羅衣染盡秋江色。對面不言情脈脈，煙水隔，無人說似長相憶。


楚國細腰元自瘦，文君膩臉誰描就。日夜鼓聲催箭漏，昏復晝，紅顏豈得長如舊。

醉折嫩房紅蕊嗅，天絲不斷清香透。卻傍小欄凝坐久，風滿袖，西池月上人歸後。


漁家傲

正月新陽生翠琯，花苞柳線春猶淺。簾幕千重方半卷，池冰泮，東風吹水琉璃軟。

漸好憑闌醒醉眼，隴梅暗落芳英斷。初日已知長一線，清宵短，夢魂怎奈珠宮遠。


二月春期看已半，江邊春色青猶短。天氣養花紅日暖，深深院，真珠簾額初飛燕。

漸覺銜杯心緒懶，酒侵花臉嬌波慢。一撚閑愁無處遣，牽不斷，遊絲百尺隨風遠。


三月芳菲看欲暮，胭脂淚灑梨花雨。寶馬繡軒南陌路。笙歌舉，踏青鬥草人無數。

強欲留春春不住，東皇肯信韶容故。安得此身如柳絮。隨風去，穿簾透幕尋朱戶。


四月芳林何悄悄，綠陰滿地青梅小。南陌采桑何窈窕。爭語笑，亂絲滿腹吳蠶老。

宿酒半醒新睡覺，皺鶯相語匆匆曉。惹得此情縈寸抱。休臨眺，樓頭一望皆芳草。


五月薰風才一信，初荷出水清香嫩。乳燕學飛簾額峻。誰借問，東鄰期約嘗佳醞。

漏短日長人乍困，裙腰減盡柔肌損。一撮眉尖千疊恨。慵整頓，黃梅雨細多閑悶。


六月炎蒸何太盛，海榴灼灼紅相映。天外奇峰千掌回。風影定，漢宮圓扇初成詠。

珠箔初褰深院靜，絳綃衣窄冰膚瑩。睡起日高堆酒興。厭厭病，宿酲和夢何時醒。


七月芙蓉生翠水，明霞拂臉新妝媚。疑是楚宮歌舞妓。爭寵麗，臨風起舞誇腰細。

烏鵲橋邊新雨霽，長河清水冰無地。此夕有人千裏外。經年歲，猶嗟不及牽牛會。


八月微涼生枕簟，金盤露洗秋光淡。池上月華開寶鑒。波瀲灩，故人千里應憑檻。

蟬樹無情風苒苒，燕歸碧海珠簾掩。沈臂昌霜潘鬢減。愁黯黯，年年此夕多悲感。


九月重陽還又到，東籬菊放金錢小。月下風前愁不少，誰語笑，吳娘搗練腰肢嫋。

槁葉半軒慵更掃，憑闌豈是閑臨眺。欲向南雲新雁道，休草草，來時覓取伊消耗。


十月輕寒生晚暮，霜華暗卷樓南樹。十二闌幹堪倚處，聊一顧，亂山衰草還家路。

悔別情懷多感慕，胡笳不管離心苦。猶喜清宵長數鼓，雙繡戶，夢魂盡遠還須去。


律應黃鍾寒氣苦，冰生玉水雲如絮。千里鄉關空倚慕，無尺素，雙魚不食南鴻渡。

把酒遣愁愁已去，風摧酒力愁還聚。卻憶獸爐追舊處，頭懶舉，爐灰剔盡痕無數。


臘月年光如激浪，凍雲欲折寒要向。謝女雪詩真絕唱，無比況，長堤柳絮飛來往。

便好開尊誇酒量，酒闌莫遣笙歌放。此去青春都一餉，休悵望，瑤林即日堪尋訪。


應天長

綠槐陰裡黃鶯語，深院無人日正午。綉簾垂，金鳳舞，寂寞小屏香一炷。

碧雲凝合處，空役夢魂來去。昨夜綠窗風雨，問君知也否。


清商志

關河愁思望處滿，漸素秋向晚。雁過南雲，行人回淚眼。

雙鸞衾裯悔展，夜又永、枕孤人遠，夢未成歸，梅花聞塞管。


水調歌頭

萬頃太湖上，朝暮浸寒光。吳王去後，臺榭千古鎖悲涼。誰信蓬山仙子，天與經綸才器，等閒厭名僵。斂翼下霄漢，雅意在滄浪。

晚秋裏，煙寂靜，雨微涼。危亭好景，佳樹修竹繞回塘。不用移舟酌酒，自有青山綠水，掩映似瀟湘。莫問平生意，別有好思量。


訴衷情

歌時眉黛舞時腰，無處不妖饒。初剪菊，欲登高，天氣怯鮫綃。

紫絲障，綠楊橋，路迢迢。酒闌歌罷，一度歸時，一度魂消。


離懷酒病兩忡忡，欹枕夢無蹤。可憐有人今夜，膽小怯房空。

楊柳綠，杏梢紅，負春風。迢迢別恨，脈脈歸心，付與征鴻。


踏莎行

碧蘚回廊，綠楊深院，偷期夜入簾猶卷。照人無奈月華明，潛身欲恨花深淺。

密約如沈，前歡未便，看看擲盡金壺箭。闌幹敲遍不應人，分明簾下聞裁剪。


雲母屏低，流蘇帳小，矮床薄被秋將曉。乍涼天氣未寒時，平明窗外聞啼鳥。

困殢榴花，香添蕙草，佳期須及朱顏好。莫言多病為多情，此身甘向情中老。


望江南

江南柳，花柳兩個柔，花片落時黏酒盞，柳條低處拂人頭，各自是風流。

江南月，如鏡複如鉤，似鏡不侵紅粉面，似鉤不掛畫簾頭，長是照離愁。


江南柳，葉小未成陰，人為絲輕那忍折，鶯嫌枝嫩不勝吟，留著待春深。

十四五，閑抱琵琶尋，階上簸錢階下走，恁時相見早留心，何況到如今。


減字木蘭花

去年殘臘，曾折梅花相對插。人面而今，空有花開無處尋。

天天不遠，把酒拈花重發願。願得和伊，偎雪眠香似舊時。


年來方寸，十日幽歡千日恨。未會此情，白盡人頭可得平。

區區堪比，水趁浮萍風趁水。試望瑤京，芳草隨人上古城。


阮郎歸

濃香搓粉細腰肢，青螺深畫眉，玉釵撩亂挽人衣，嬌多常睡遲。

繡簾角，月痕低，仙郎東路歸。淚紅滿面濕胭脂，蘭芳怨別離。


去年今日落花時，依前又見伊，淡勻雙臉淺勻眉，青衫透玉肌。

才會面，便相思，相思無盡期。這回相見好相知，相知已是遲。


玉肌花臉柳腰肢，紅妝淺黛眉，翠鬟斜嚲語聲低，嬌羞雲雨時。

伊憐我，我憐伊，心兒與眼兒。繡屏深處說深期，幽情誰得知。


蝶戀花

幾度蘭房聽禁漏，臂上殘妝，印得香盈袖。酒力融融香汗透，春嬌入眼橫波留。

不見些時眉已皺，水闊山遙，乍向分飛後。大抵有情須感舊，肌膚拚為伊銷瘦。


寶琢珊瑚山樣瘦，緩髻輕攏，一朵雲生袖。昨夜佳人初命偶，論情旋旋移相就。

幾疊鴛衾紅浪皺，暗覺金釵，磔磔聲相扣。一自楚台人夢後，淒涼暮雨沾裀繡。


一掬天和金粉膩，蓮子心中，自有深深意。意密蓮深秋正媚，將花寄恨無人會。

橋上少年橋下水，小棹歸時，不語牽紅袂。浪淺荷心圓又碎，無端欲伴相思淚。


百種相思千種恨，早是傷春，那更春醪困。薄幸辜人終不憤，何時枕畔分明問。

懊惱風流心一寸，強醉偷眠，也即依前悶。此意為君君不信，淚珠滴盡愁難盡。


一曲樽前開畫扇，暫近還遙，不語仍低面。直至情多緣少見，千金不直雙回眄。

苦恨行雲容易散，過盡佳期，爭向年芳晚。百種尋思千萬遍，愁腸不似情難斷。


漁家傲

為愛蓮房都一柄，雙苞雙蕊雙紅影。雨勢斷來風色定，秋水靜，仙郎彩女臨鸞鏡。

妾有容華君不省，花無恩愛猶相並，花卻有情人薄幸。心耿耿，因花又染相思病。


昨日采花花欲盡，隔花聞道潮來近。風獵紫荷聲又緊，低難奔，蓮莖刺惹香腮損。

一縷豔痕紅隱隱，新霞點破秋蟾暈。羅袖挹殘心不穩，羞人問，歸來剩把胭脂襯。


一夜越溪秋水滿，荷花開過溪南岸。貪采嫩香星眼慢，疏回眄，郎船不覺來自畔。

罷採金英收玉腕，回身急打船頭轉。荷葉又濃波又淺，無方便，教人只得抬嬌面。


近日門前溪水漲，郎船幾度偷相訪。船小難開紅鬥帳，無計向，合歡影裏空惆悵。

願妾身為紅菡萏，年年生在秋江上。重願郎為花底浪，無隔障，隨風逐雨長來往。


妾解清歌並巧笑，郎多才俊兼年少。何事拋兒行遠道，無音耗，江頭又綠王孫草。

昔日采花呈窈窕，玉容長笑花枝老。今日采花添懊惱，傷懷抱，玉容不及花枝好。


玉樓春

豔冶風情天與措，清瘦肌膚冰雪妒。百年心事一宵同，愁聽雞聲窗外度。

信阻青禽雲雨暮，海月空驚人兩處。強將離恨倚江樓，江水不能流恨去。


半輻霜綃親手剪，香染青蛾和淚卷。畫時橫接媚霞長，印處雙沾愁黛淺。

當時付我情何限，欲使妝痕長在眼。一回憶著一拈看，便似花前重見面。


紅樓昨夜相將飲，月近珠簾花近枕。銀缸照客酒方酣，玉漏催人街已禁。

晚潮去棹浮清浸，古岸平蕪蕭索甚。大都薄宦足離愁，不放雙鴛長恁恁。


金雀雙鬟年紀小，學畫蛾眉紅淡掃。盡人言語盡人憐，不解此情惟解笑。

穩著舞衣行動俏，走向綺筵呈曲妙。劉郎大有惜花心，只恨尋花來較早。


夜來枕上爭閒事，推倒屏山褰繡被。盡人求守不應人，走向碧紗窗下睡。

直到起來由自殢，向道夜來真個醉。大家惡發大家休，畢竟到頭誰不是。


聖無憂

相別重相遇，恬如一夢須臾。尊前今日歡娛事，放盞旋成虛。

莫惜鬥量珠玉，隨他雪白髭須。人間長久身難得，鬥在不如吾。


定風波

把酒花前欲問伊，問伊還記那回時。黯淡梨花籠月影，人靜，畫堂東畔藥闌西。

及至如今都不認，難問，有情誰道不相思。何事碧窗春睡覺，偷照，粉痕勻卻濕胭脂。


浣溪沙

樓倚江邊百尺高，暮烟收處見歸橈，幾時期信似春潮。

花片片飛風弄蝶，柳陰陰下水平橋，日長人去又今宵。


天碧羅衣拂地垂，美人初著更相宜，花風如舞透香肌。

獨坐含顰吹鳳燭，園中緩步折花枝，有情無力殢人時。


夜行船

昨夕佳期初共，鬢雲低，翠翹金鳳。尊前含笑不成歌，意偷傳，眼波微送。

草草豈容成楚夢，漸寒深，翠簾霜重。相看還到斷腸時，月西斜，畫樓鐘動


閑把鴛衾橫枕，損眉尖，淚痕紅沁。花時良夜不歸來，忍頻聽，漏移清禁。

一餉無言都未寢，憶當初，是誰先恁。及至如今，教人成病，風流萬般徒甚。


輕捧香腮低枕，眼波媚，向人相浸。佯嬌佯醉索如今，這風情，怎教人禁。

卻與和衣推未寢，低聲地，告人休恁。月夕花朝，不成虛過，芳年嫁君徒甚。


洛陽春

小桃風撼香紅碎，滿簾籠花氣。看花何事卻成愁，悄不會，春風意。

窗在梧桐葉底，更黃昏雨細。枕前前事上心來，獨自個，怎生睡。


千秋歲

羅衫滿袖，儘是憶伊淚。殘妝粉，餘香被，手把金尊酒，未飲先如醉。但向道，厭厭成病皆因你。

離思迢迢遠，一似長江水，去不斷，來無際。紅箋著意寫，不盡相思意。為個甚，相思只在心兒裏。


畫堂人靜，翡翠簾前月。鸞帷鳳枕虛鋪設，風流難管束，一去音書歇。到而今，高梧冷落西風切。

未語先垂淚，滴盡相思血。魂欲斷，情難絕，都來些子事，更與何人說。為個甚，心頭見底多離別。


梁州令

紅杏牆頭樹，紫萼香心初吐。新年花發舊時枝，徘徊千繞，獨共東風語。陽臺一夢如雲雨，為問今何處。離情別恨多少，條條結向垂楊縷。

此事難分付，初心本誰先許。竊香解佩兩沈沈，知他而今，記得當初否。誰教薄幸輕相誤，不通道，相思苦。如今卻恁空追悔，元來也會憶人去。


南鄉子

淺淺畫雙眉，取次梳妝也便宜。灑著胭脂紅撲面，須知，更有何人得似伊。

寶帳燭殘時，好個溫柔模樣兒。月裏仙郎清似玉，相期，些子精神更與誰。


好個人人，深點唇兒淡抹腮。花下相逢忙走怕人猜。遺下弓弓小繡鞋。

剗襪重來，半嚲烏雲金鳳釵。行笑行行連抱得，相挨，一向嬌癡不下懷。


細雨濕花，芳草年年惹恨長。烟鎖畫樓無限事，茫茫，粉鑒鴛衾兩斷腸。

魂夢悠揚，曛起楊花滿綉床。薄倖不來門半掩，斜陽，負你殘春淚兩行。


醉蓬萊

見羞容斂翠，嫩臉勻紅，素腰嫋娜。紅藥闌邊，惱不教伊過。半掩嬌羞，語聲低顫，問道有人知麼。強整羅裙，偷回波眼，佯行佯坐。

更問假如，事還成後，亂了雲鬟，被娘猜破。我且歸家，你而今休呵。更為娘行，有些針線，誚未曾收囉。卻待更闌，庭花影下，重來則個。


于飛樂

寶奩開，美鑒靜，一掬清蟾。新妝臉，旋學花添。蜀紅衫，雙繡蝶，裙縷鶼鶼。尋思前事，小屏風，仍畫江南。

怎空教，草解宜男。柔桑密，又過春蠶。正陰晴天氣，更瞑色相兼。佳期消息，曲房西，碎月篩簾。


鼓笛慢

縷金裙窣輕紗透，紅瑩玉，真堪愛。多情更把，眼兒斜盼，眉兒斂黛。舞態歌闌，困偎香臉，酒紅微帶。便直饒，更有丹青妙手，應難寫，天然態。

長恐有時不見，每饒伊，百般嬌騃。眼穿腸斷，如今千種，思量無奈。花謝春歸，夢回雲散，欲尋難再。暗消魂，但覺鴛衾鳳枕，有餘香在。


看花回

曉色初透東窗，醉魂方覺。戀戀繡衾半擁，動萬感脈脈，春思無托。追想少年，何處青樓貪歡樂。當媚景，恨月愁花，算伊全妄鳳幃約。

空淚滴，真珠暗落。又被誰，連宵留著。不曉高天甚意，既付與風流，卻恁情薄。細把身心自解，只與猛拚卻。又及生，見來了，怎生教人惡。


武陵春

寶幄華燈相見夜，妝臉小桃紅，鬥帳香檀翡翠籠，攜手恨匆匆。

金泥雙結同心帶，留與記情濃。卻望行雲十二峰，腸斷月斜鐘。


賀明朝

憶昔花間初識面，紅袖半遮妝臉。輕轉石榴裙帶，故將纖纖玉指，偷撚雙鳳金線。

碧梧桐鎖深深院，誰料得，兩情何日教繾綣。羨春來雙燕，飛到玉樓，朝暮相見。


一斛珠

曉粧初過，濃檀輕注些兒個，見人微露丁香顆，一曲清歌，漸引櫻桃破。

羅袖裛殘殷色可，盃深旋被香醪污。綉床斜凭情無那，亂嚼紅茸，笑向檀郎唾。


今朝祖宴，可憐明夜孤燈館。酒醒明月空床滿，翠被重重，不似香肌暖。

愁腸恰似沈香篆，千回萬轉縈還斷。夢中若得相尋見，卻願春宵，一夜如年遠。


惜芳時

困倚蘭臺翠雲嚲，睡未足，雙眉尚鎖。潛身走向伊行坐，孜孜地，告他梳裹。

發妝酒冷重溫過，道要飲，除非伴我。丁香嚼碎偎人睡，猶記恨，夜來些個。


洞仙歌令

樓前亂草，是離人方寸，倚遍闌幹意無盡。羅巾掩，宿粉殘眉香未減，人與天涯共遠。

香閨知人否，長是厭厭，擬寫相思寄歸信。未寫了，淚成行早滿香箋，相思字，一時滴損。便直饒，伊家總無情，也拚了一生，為伊成病。


洞仙歌令

情知須病，奈自家先肯，天甚教伊恁端正。憶年時，蘭棹獨倚春風，相憐處，月影花相映。

別來憑誰訴，空寄香箋，擬問前歡甚時更。後約與新期，易失難尋，空腸斷、損風流心性。除只把，芳尊強開顏，奈酒到愁腸，醉了還醒。


品令

漸素景金風勁，早是淒涼孤冷。那堪聞，蛩吟穿金井，喚愁緒難整。

懊惱人人薄幸，負雲期雨信。終日望，伊來無憑准。悶損我，也不定。


燕歸梁

風擺紅藤卷繡簾，寶鑒慵拈，日高梳洗幾時忺，金盆水，弄纖纖。

髻雲謾嚲殘花淡，各嬌媚，瘦岩岩。離情更被宿酲兼，空惹得，病厭厭。


屏裏金爐帳外燈，掩春睡騰騰，綠雲堆枕亂鬅鬙，猶依約，那回曾。

人生少有，相憐到老，寧不被天憎。而今前事總無憑，空贏得，瘦棱棱。


錦香囊

一寸相思無著處，甚夜長難度。燈花前，幾轉寒更，桐葉上，數聲秋雨。

真個此心終難負，況少年情緒。已交共，春繭纏綿，終不學，鈿箏移柱。


繫裙腰

水軒簷幕透薰風，銀塘外，柳煙濃。方床遍展魚鱗簟，碧紗籠，小墀面對芙蓉。

玉人共處雙鴛枕，和嬌困，睡朦朧。起來意懶含羞態，汗香融，繫裙腰，映酥胸。


怨春郎

為伊家，終日悶，受盡恓惶誰問。不知不覺上心頭，悄一霎，身心頓也沒處頓。

惱愁腸，成寸寸，已恁莫把人縈損。奈每每人前道著伊，空把相思淚，和衣搵。


滴滴金

樽前一把橫波溜，彼此心兒有。曲屏深幌解香羅，花燈微透。

偎人欲語眉先皺，紅玉困春酒。為問鴛衾這回後，幾時重又。


卜算子

極得醉中眠，迤邐翻成病。莫是前生負你來，今世裏，教孤冷。

言約全無定，是誰先薄倖。不慣孤眠慣成雙，奈奴子，心腸硬。


感庭秋

紅箋封了還重拆，這添追憶。且教伊，見我別來，翠減香銷端的。

淥波平遠，暮山重疊，算難憑鱗翼。倚危樓，極目無情，細草長天色。


滿路花

銅荷融燭淚，金獸齧扉環，蘭堂春夜疑，惜更殘。落花風雨，向曉作輕寒。金龜朝早，香衾餘暖，殢嬌由自慵眠。

小鬟無事須來喚，呵破點唇檀，回身還卻背屏山。春禽飛下，簾外日三竿。起來雲鬢亂，不妝紅粉，下階且上秋千。


好女兒令

眼細眉長，宮樣梳妝。靸鞋兒，走向花下立，著一身繡出，兩同心字，淺淺金黃。

早是肌膚輕渺，抱著了，暖仍香。姿姿媚媚端正好，怎教人別後，從頭仔細，斷得思量。


恨春遲

欲借江梅薦飲，望隴驛，音息沈沈。住在柳州東彼此相思，夢回雲去難尋。

歸燕來時花期浸，淡月墜，將曉還陰。爭奈多情易感，風信無憑，如何消遣初心。


鹽角兒

增之太長，減之太短，出群風格。施朱太赤，施粉太白，傾城顏色。

慧多多，嬌的的，天付與，教誰憐惜。除非我，偎著抱著，更有何人消得。


人生最苦，少年不得，鴛幃相守。西風時節，那堪話別，雙蛾頻皺。

暗消魂，重回首，奈心兒裏，彼此皆有。後時我，兩個相見，管取一雙清瘦。


憶秦娥

十五六，脫羅裳，長恁黛眉蹙。紅玉暖入人懷，春困熟。

展香裀，帳前明畫燭。眼波長，斜浸鬢雲綠。看不足，苦殘宵，更漏促。


踏莎行慢

獨自上孤舟，倚危檣目斷。難成暮雨，更朝雲散，涼勁殘葉亂。新月照，澄波淺，今夜裏，厭厭離緒難銷遣。

強來就枕，燈殘漏水，合相思眼。分明夢見如花面，依前是，舊庭院。新月照，羅幕掛，珠簾卷。漸向曉，脈然睡覺如天遠。


蕙香囊

身作琵琶，調全宮羽，佳人自然用意。寶檀槽在雪胸前，倚香臍橫枕瓊臂。

組帶金鉤，背垂紅綬，纖指轉弦韻細。願伊只恁撥梁州，且多時得在懷裏。


迎春樂

薄紗衫子初腰匝，步輕輕，小羅靸。人前愛把眼兒劄，香汗透，胭脂蠟。

良夜永，幽期歡則洽，約重會，玉纖頻插。執手臨歸，猶且更待留時霎。


江神子

碧欄干外小中庭，雨初晴，早鶯聲，飛絮落花，天氣近清明。睡覺捲簾勻面了，無個事，沒心情。

窄羅衫子薄羅裙，小腰身，晚妝新。每到花時，長是不宜春。早是自家無氣力，更被你，惡憐人。


宴瑤池

戀眼噥心終未改，向意間長在。都緣為顏色殊常，見餘花，盡無心愛。

都為是風流セ，至他人，強來廝壞。從今後，若得相逢，繡帳裏，痛惜嬌態。


解仙佩

有個人人牽系，淚成痕，滴盡羅衣。問海約山盟何時，鎮教人，目斷魂飛。

夢裏似偎人睡，肌膚依舊骨香膩，覺來但堆鴛被。想忡忡，那裏爭知。


少年游

闌幹十二獨憑春，晴碧遠連雲。千里萬里，二月三月，行色苦愁人。謝家池上，江淹浦畔，吟魄與離魂。那堪疏雨滴黃昏，更特地，憶王孫。










*** END OF THE PROJECT GUTENBERG EBOOK 六一詞 ***


    

