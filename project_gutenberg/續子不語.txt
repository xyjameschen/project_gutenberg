*** START OF THE PROJECT GUTENBERG EBOOK 續子不語 ***




Produced by Ya Zhu Yang




第一卷


　　
狼軍師
　　有錢某者，赴市歸晚，行山麓間。突出狼數十，環而欲噬。迫甚，見道旁有積薪高丈許，急攀躋執㭾，爬上避之。狼莫能登，內有數狼馳去。少焉，簇擁一獸來，儼輿卒之舁官人者，坐之當中。眾狼側耳於其口傍，若密語俯聽狀。少頃，各躍起，將薪自下抽取，枝條幾散潰矣。錢大駭呼救。
　　
     良久，適有樵伙聞聲共喊而至，狼驚散去，而舁來之獸獨存，錢乃與各樵者諦視之。類狼非狼，圓睛短頸，長喙怒牙，後足長而軟，不能起立，聲若猿啼。錢曰：「噫！吾與汝素無仇，乃為狼軍師謀主，欲傷我耶！」獸叩頭哀嘶，若悔恨狀。乃共挾至前村酒肆中，烹而食之。
　　
几上弓鞋
　　余同年儲梅夫宗丞得子晚，鍾愛備至。性頗端重，每見余，執子姪禮甚恭，恂恂如也。家貧，就館京師某都統家，賓主相得。一日早起，見几上置女子繡鞋一隻，大怒，罵家人曰：「我在此做先生，而汝輩几上置此物，使主人見之，謂我為何如人？速即擲去！」家人視几上並無此鞋，而儲猶痛詈不已。都統聞聲而入，儲即逃至牀下，以手掩面曰：「羞死，羞死！我見不得大人了！」都統方為辨白，而儲已將牀下一棒自罵自擊，腦漿迸裂。都統以為瘋狂，急呼醫來，則已氣絕。
　　
白龍潭
　　彌勒縣舊城集漢夷雜處，環山而居。山麓有白龍潭，寬可數畝，有良田千頃，築土壩以蓄水。俯臨大河，水溢，則啟閘以泄。雨時二龍相鬥，狀如小蛇，或見巨木一段，蒙青苔而豎游，每每衝決壩岸。一日，眾農栽秧，值細雨中，飛魚大小成對，如擺隊伍，有絳衣女子持扇揮之，偕至潭中，隨即不見。相傳龍女歸寧云。
　　
     夷人儂二家，天將暮，忽來衣孝服者，云來投宿。問其所需，則索臥房一間，一大缸滿貯清水而已。儂疑客浴，遂如所請，並欲為備酒食。客曰：「不必，惟有一事相煩，更當重謝。」儂問：「何事？」客曰：「此地龍潭後有大樹，君往伐之。俟其將斷，先用巨繩縛住，俟潭中有兩羊相鬥。即斷繩倒樹。」儂許之。
　　
     黎明伐樹，果見潭中水沸如潮，有黑白二羊出鬥。儂思當是此時，乃斷繩而倒樹，黑羊躍出，水亦平復。急歸，欲告客以請功，客竟遁矣。問妻，妻曰：「客在房，未嘗出戶。」乃共搜之。疑其在缸，啟覆觀之，則黃金滿焉，始知客即白龍化身，爭潭求助者。於是潭遂以白龍名，而儂家至今稱首富。
　
露水姻緣之神
　　賈正經，黔中人，娶妻陶氏，頗佳。清明上墳，同行至半途，忽有旋風當道，疑是鬼神求食者，乃列祭品瀝酒祝曰：「倉卒無以為獻，一尊濁酒，毋嫌不潔。」祭畢，然後登墓拜掃而歸。
　　
     次春，賈別妻遠出。一日將暮，旅舍尚遠，深怯荒野無可棲止。忽有青衣伺於道旁問曰：「來者賈相公耶？奉主命，相候久矣。」問：「為誰？」曰：「到彼自知。」遙指有燈光處是其村落，私心竊喜，遂隨之去。
　　
     約行里許，主人已在門迓客，道服儒巾，風雅士也。樓閣雲橫，皆飾金碧。賈敘寒暄問曰：「暮夜迷途，忽蒙寵召，從未識荊，不解何以預知，遠勞尊紀？」答曰：「舊歲路中把晤，叨領盛情，曾幾何時，而遽忘耶？」賈益不解。主人曰：「去年清明日，賢夫婦上墓祭掃，旋風當道者即我也。」賈曰：「然則君為神歟？」曰：「非也，地仙也。」問所職司，曰：「言之慚愧，掌人間露水姻緣事。」賈戲云：「僕頗多情，敢煩一查，今生可有遇合否？」仙取簿翻閱，笑曰：「奇哉！君今生無分，目下尊夫人大有良緣。」賈不覺汗下，自思妻方少艾，若或有此，將為終身之恥，乃求為消除。仙曰：「是注定之大數，豈予所得更改？」賈復哀求，仙仰天而思，良久曰：「善哉！善哉！幸而尊夫人所遇庸奴也，貪財之心勝於好色。汝速還家，可免閨房之醜，不過損財耳。」賈屈指計程，業出門四日矣，恐歸無及，又思為蠅頭微利而使妻失節，斷乎不可。乃辭仙而歸，晝夜趕行。
　　
     離家僅四十里，忽大雨如注，遂不得前。明午入門，則見臥房牆已淋坍，鄰有單身少年相逼而居，回憶仙言，不覺歎恨。妻問：「何歎？」曰：「牆坍壁倒，兩室相通。彼此少年獨宿，其事尚可言？而來問我乎！」妻曰：「君為此耶，事誠有之，幸失十金而免。」賈詢其故，曰：「牆倒後，少年果來相調，予逃往鄰家，不料枕間藏金遂被竊去。今渠怕汝歸，業已遠颺。」問金何來，則某家清償物也。賈鳴官擒少年笞之，而金卒難追。此事程惺峰為予言。
　　
     縊鬼申冤
　　新安趙天如，授徒黃氏。酷暑畏熱，夜不成寐，向居停請易臥室。居停為指數處，皆不當意，惟一樓院內多花樹，清風徐來，趙喜之，黃似不可。趙疑切近內室，黃曰：「非也。上有鬼魅，故未敢令先生居。」趙云：「無妨。」遂移榻焉。秉燭以待。
　　
     夜半，忽聞梁間有聲，觀之，則弓鞋雙垂而下，年二十許之美人也，凴欄望月，取妝奩作梳沐狀。復行至廂樓，揭起覆瓦數溝，取出白鏹六封攤几上，展玩歎息。仍復包裹藏瓦溝中，覆蓋如故，轉身至趙榻前，將掀帷幕。趙下榻叱逐，直至樓下。入後園竹林中而沒。窺之，內有新厝棺，心知即此祟。
　　
     明日晤居停，問曰：「後園之鬼，得無自縊者乎？為君家誰？」黃不覺泣下，曰：「死者為吾愛妾張氏，性最敏慧，掌出納銀錢。一日收某處租三百兩，甫交未幾，及吾急需，則烏有矣。予一時盛怒，以污蔑之言罵之。詎知渠忿，竟尋短見。」趙曰：「是君暴急之過。然其事可得終明乎？」曰：「未也。」問：「有子否？」則現拜門牆者是也。趙曰：「請為白其冤。」拉黃登樓，揭瓦溝取金出，果然原物也。
　　
     其夜，見鬼復下如前作梳沐狀，取筆題詩於牆，向榻前再拜而去。詩曰：「小婢偷金去，私藏瓦上溝。今朝冤始雪，我恨亦全休。」自後，此樓安靜矣。
　　
     執錫二童
　　順治進士蔣封翁，名伊，求嗣於靈岩。夢禪僧指執錫二童為之子，因舉長子，名之曰陳錫，後為雲貴總督。晚年嘗曰：「吾命中尚應得一子。」久之，夢其中堂曝錦被一牀，一龍蟠裹其間。適佃戶曹姓者送租，並攜其女至，甫十餘歲，裹舊錦衣嬉笑。公見大驚，遂留納之，生文肅公。
　　
     趙氏三世為神
　　常州趙恭毅公為康熙名臣，人所共知。薨後，有蘇州過姓者嘗識公於生前，後泛舟洞庭，薄暮，見大舸順風而來，旗燈皆書湖廣城隍司，心竊異之。及迫視，則公危坐舟中，方據案視事。
　　
     又陸先生子靜，善敕勒之術。嘗伏壇至二天門外，見公亦在二天門奏事。其子侍讀公，以大臣子弟效力肅州軍前，恭毅公薨，恩許奔喪，侍讀哀毀遘疾，病中每目詫曰：「嘔吐滿地，使人難堪，吾何為居此職耶！」眾問其職，曰：「痰火司也。」家人不知痰火司為何神。越日，禱於東嶽行宮，則兩廡果有痰火司神。病革，人見痰火司燈籠入門，遂瞑。
　　
     其子副使公沒後，逾年，洪氏姑病昏不省人事，恍惚至一衙署，見公自內出，訝曰：「妹何為來此？」延入，談家事甚悉。姑問：「兄現作何官？」曰：「巡海道也。事繁，刻欲他出，不能留汝。」且曰：「汝嫂亦不久人間，家中多事，可屬兩姪慎之。」遣二役持香送歸。及蘇，室中尚有餘香。未幾，族人以立嗣興訟，彌年不寧。又未幾，其嫂黃恭人下世。
　　
     張少儀觀察為桂林城隍神
　　長洲顧某，以父久病禱於神，願以身代。一日，夢城隍神遣隸攝至署前，不得即入。見有肩輿遠來，顧側立以待，乃其師也。自輿中出，執手慰勞，且曰：「余已為某方土地，生何事至此？」顧具以告，曰：「此大孝，吾當為汝白之。」良久出曰：「今日神有事，當改期。」遂蘇。
　　
     越日，隸攝如前，至則神召入，問其父病狀，對曰：「骨瘦如柴。」神大怒，趣隸杖之。顧不解，呼冤。未幾，內送一紙條出，神見之，色始霽，曰：「汝父設藥肆，某年大疫，不索藥值，功德甚大，且憐汝孝，可以延壽一紀。」顧謝而出，問旁人：「神何以怒？」曰：「獸中惟豺最瘦，世人多訛作『柴』。神始聞之，以為比父於獸，故怒。賴幕客辨明，乃免。」
　　
     署前所見諸人，皆其鄉先輩以刑辟死者，一人被縲紲，一人將遞解遠行。顧不識，問之，曰：「此原任知府某，為其部民所訴，張公為桂林府隍神移牒取之耳。」問：「張公何人？」曰：「余亦忘其名，嘗任雲南糧儲道，今河南巡撫畢公舅氏也。」
　　張名鳳孫，字少儀，長洲人，與余同舉鴻詞科，少時有「張三子」之目。三子者，孝子、君子、才子也。生平多厚德，宜其為神。然冥中不知其名，但以戚黨官位相炫耀，毋怪人之好談顯者矣。
　　
     屍合
　　山東王倫之亂，臨清焚殺最慘，男女屍填河，高於岸者數尺。賊既平，啟閘縱屍順流而下，無賴者竊剝其衣，故屍多裸露。忽一女屍，年可十七八，裸仰水面，流至閘側，左足掛閘而止。俄一男屍，年略相似，裸流而下。甫至閘間，忽躍水而起，與女屍合抱，頸股交壓。眾以篙撥之，竭力不能開。須臾流去，亦不辨其誰氏子也。
　　
     葛先生
　　河南汲縣李秀才，就館村落。夕行迷路，遠望叢木間燈火，趨之，見一茅舍，隱隱有讀書聲。叩其門，主人出迎，年四十許，見李延入，自稱葛姓，素好讀書，厭塵市囂雜，故隱此僻處。且言其妻在家乏食，為妻母逼嫁，明日將投河，惟君能救，望乞垂援。言之泣下，李唯唯。因就止宿，茵褥精潔。
　　
     既明，身臥塚上，並無屋舍，李駭極趨歸。道遇一婦，衣綠衣，行且泣，臨水將自投。李挽止之，詢其所以，則葛姓妻也，孀居乏食，父母欲奪其志，故覓死耳。李以去舍不遠，邀歸，與嫗共述其異，養為己女。李年邁已五十餘，忽舉一子，視其眉目，酷肖所遇葛姓者。戲以「葛先生」呼之，兒輒笑投其懷。
　　
     天后
　　林遠峰曰：天后聖母，余二十八世姑祖母也，未字而化，靈顯最著，海洋舟中，必虔奉之。遇風濤不測，呼之立應。有甲馬三，一畫冕旒秉圭，一畫常服，一畫披髮跣足仗劍而立。每遇危急，焚冕旒者輒應，焚常服者則無不應，若焚至披髮仗劍之幅而猶不應，則舟不可救矣。或風浪晦冥，莫知所向，虔禱呼之，輒有紅燈隱現水上。隨燈而行，無不獲濟。
　　
     或見后立雲際揮劍分風，風分南北。船中神座前必設一棍，每見群龍浮海上，則風濤將作，焚字紙羊毛等物，不能下，便令舟中稱棍師者焚香請棍，向水面舞一周，龍輒戢尾而下，無敢違者。若爐中香灰無故自起，若線向空而散，則船必不保。
　　
     余族人之父某，言其幼時逢漳郡官兵征台灣，祭纛教場中，某隨父往視，見后端坐纛上，貌豐而身甚短。急呼父視之，已不見。
　　
     陰氏妹
　　吳郡申衙前陰某，有妹才十二歲。時方中秋，家人方共飲，聞比鄰婦逆其姑，詬誶聲甚厲。妹忽變色起，持刀直入其家，毀其几案，捉婦將刃之。家人奔救，女力甚猛，五六人持之方得脫。挾歸問其故，猶拗怒咆哮，厲聲曰：「我必殺此婦報其母。」家人強之臥，則鼾睡矣。醒而詰之，慚汗啜泣，不自知其故。
　　
     虎投河
　　紹興西鄉，溪水甚深。一兒戲溪上，見虎來，兒竄入水，泅而出沒，且覘之。虎坐岸上眈視良久，意甚躁急，涎流於吻。忽躍起撲兒，遂墮水中，憤迅騰擲，溪水為沸，數躍數墮，竟不能起。兒獲免而虎溺死。
　　
     武夷君
　　大興朱竹君學士，督學安徽。夢上帝召復武夷君位，先生以文集未成泣辭，帝許之。醒而述其事於貴池令林夢鯉，聞者共異之。後視學閩中，謁武夷君廟，廟內施設位置，與夢中一一吻合，心益異焉。任滿復命，無疾而終。余按：宋人說，楊文公初生時，遍身紫毛長一尺，自呼「武夷君」，與竹君先生相似。
　　
     九華山
　　九華山最著神異。相傳明季海公剛峰雨中皮靴登山，同伴告以皮靴乃牛皮所作，是葷非素，不可著也。乃易草履，隨眾參神。指廟中鼓問神曰：「此亦皮也，寧非葷耶？」言畢，忽霹靂從廟起，將鼓擊碎，至今廟鼓無敢用皮，以布代焉。有江南太平人顧翁，生一子一女，皆成立而妻死，塊然老鰥。為子娶農家女姜氏，年十七，性仁孝，翁愛之。亡何，翁疾作，而子未歸，姜聞呻吟聲，稟請延醫。翁曰：「我足疾也，但須溫暖便差。」姜曰：「果若是，又何難？」乃為翁抱足眠，蓋惟知盡孝，不解瓜李嫌者。
　　
     次春子歸，道經妹家，妹以嫂孝告之。不能無疑，而難於發口，乃暮而抱襆被於別室，不與姜眠。姜心疑駭，問其夫。夫曰：「汝聞世上有翁媳同眠者乎？」姜始大悟，曰：「吾哀翁老病，實與同眠，此心惟天佛知之耳。」其子笑而不答。
　　
     一日，聞鄰嫗鳴鑼誦佛聲，出問：「何作？」曰：「將朝九華。」姜即附伴同行。焚香跪拜畢，見對山香爐峰懸崖絕壁，問：「彼何名？」老衲曰：「此處名龍口香，心跡不能自明，可質證於鬼神者往焉。」姜聞大喜，執香前往。老衲阻之曰：「予作沙彌至今老矣，未見有敢登者。況娘子纖纖蓮步，豈可冒險者？」姜不聽，直抵其處，看者心悸。果及半山而墮，眾惜其已成齏粉矣。
　　
     鄰嫗歸，急告其翁，翁怪其謬，曰：「吾媳昨已返舍。」引鄰嫗入，果見姜瞑目盤膝坐蒲團上。嫗等驚曰：「此即活佛，何須更朝九華！」於是齊聲念佛而朝拜之。姜始張目而起，共驗蒲團，上有「九華山置」四字在焉。共問翁：「汝媳何時還家？」翁曰：「昨聞院中有聲，心疑為賊，偕子往視，則飛下吾媳也，目瞑若死，氣息奄奄，故抬諸室。問之，則曰：『媳欲表心跡，故含忿而往，並未慮及生死。不料山高千尋，足軟便墮，亦不知何由而歸家。」嫗乃為翁父子述其事，於是夫妻相抱大哭，遠邇驚異。嗣後，朝九華者，先來禮姜云。
　　
     張稿公
　　張稿公者，滇南總督衙門掌稿吏也，誠樸無私，歷任制府多信服之。一夕早起開門，見縊屍高懸，細認為某甲，緣訟事求稿公左袒而本許者，因復閉門靜坐，以聽外信。及朝暾上，再啟門，則縊屍已不見矣，私心竊喜。旁午，忽聞縣令出城相驗，訪死者為誰，則門上縊屍某甲也。始而駭，繼而疑，終莫解其故。
　　
     數月後，遇市上賣菜傭趙某問曰：「某月之晨，君見縊者驚乎？」稿公聞之，招趙入室，款以酒食，問：「何以知？」趙曰：「是予負去，安得不知？」稿公曰：「我爾不相識，何故負屍？且負屍甚早，城門柵欄未啟，奈何？」趙曰：「予亦不解其故。是日五更販菜，途遇友人，召予來此，曰：『汝負此屍到某處，必有厚利，勝於販菜。』予慮城柵未開，友曰：『無傷，但從我行。』從之，及柵柵開，至城城開。」稿公問：「友人姓名為誰？」曰：「認其人，未問其姓，亦市上交好者也。借去煙插，至今尚未見還。」稿公出百金謝之，囑勿揚言而別。
　　
     一日，趙閒步入城隍廟，見十殿中有泥鬼掛煙插，頗似己物，細認不謬，因摘去，且戲曰：「何久假不歸耶？」次早在市賣菜，見前遇之友責曰：「似爾為人，極難相與，一煙插之微，何即在大眾前笑我？」趙方欲道契闊，問姓字，適呼買菜者又至。一掉頭間，其友渺然不見。
　　
     受私橋
　　臨安府張大與李二為莫逆交，李家雖屢空，然賦性不苟，故張重之。一日向張道貧苦，張適有積金數百，因盡出以付李，相約除存本外，瓜分其利。
　　
     不料數年間，李資本盡喪而歸，閉門高臥，絕不見張。張靜待之，許久不至，值嫁女期迫，因登李門問之。李置若罔聞，張怒，互相爭詈，觀者如堵。問張，則言李無良；問李，則言張冒騙。兩無中據，難定曲直。李嘵嘵不屈，張愈忿，曰：「汝明日若敢赴城隍廟盟誓摸錢，吾即休矣。」李謾應之，蓋鄰人信鬼神，相傳城隍神最靈，神前熬油鍋，置錢其中，理直者手摸不爛，否則必爛，故脅之。
　　
     明日，張果來追李，李亦不懼，同往至廟，撞鐘鼓，陳顛末，然後置鐵鐺熬沸油，擲一錢於油中，令人手摸。李竟取出而手無恙，於是眾咸非張，張亦不能再辯。
　　
     後李別作生業，數年間滿載而歸，於是計算張氏本利若干，盡為歸楚，親登其門。張曰：「交已絕矣，義不受金。」李曰：「實借君物，何敢負德，待來世作牛馬償耶？」推讓再三，張終不受。於是鄉里為之區畫，廟前有板橋已朽，請將此金易之以石，並問李曰：「前既昧良，何敢盟誓？」李笑曰：「彼時非敢昧良，實恐一經承認，即須原物，粉骨難償，故先至廟禱神默佑，待發財時再報答張友，不意神靈如是。」眾聞之咸笑曰：「城隍神乃受君私耶！」後橋成無名，因顏其橋曰「受私橋」。
　　
     曹公夢
　　海陽曹孝廉銓得廣西某縣，親友來賀，公欲引疾不赴，曰：「幼年曾作異夢，幾時入泮，幾時娶婚，幾時生子，中舉選粵西某縣，為穿白甲二將軍所害。細記所歷，一一皆驗，不爽毫髮。今所選缺，又恰符合，地多苗蠻，野性莫測，先幾之兆，可不趨吉而避凶哉！」於是有言夢不足徵者，有以期年半載相機進退勸者，公不得已就道。及抵某縣，民淳吏樸，公甚安之。
　　
     數年後，忽有呈開銀廠者，公為轉詳。奉上檄委公採辦，公親詣廠所，視其開挖。及礦，則見白氣二道，宛如長虹，直衝公前。公驚而仆，返館舍，至夜半竟卒，家人方悟白甲之徵。
　　
     治妖易治人難
　　漢陽令劉某，性方鯁，治祝由科邪教過嚴，有奸民上控撫軍，撫軍戒飭之，公抗言抵觸，撫軍怒曰：「若果才能，有沔陽州某案，若能審辦乎？」劉唯唯。先是，沔陽有金桂姐受黃氏聘，及婚期，彩輿迎至家，則兩新婦齊出，簪珥服飾，聲音體態，無不相肖，因之未敢成禮，仍以兩女歸金。金父母無從分別，於是兩姓均以人妖莫辨訴官，由州至撫，案懸半載，俱未能決，故撫軍以之難劉。劉稟請提案至撫軍公署候審，並請臨審時借用撫軍寶印，撫軍許之。
　　
     臨期，公喚兩女隔別細鞫，並其父母庚甲、產業、陳設，一一盤詰，及核供詞，如出一口。公乃喚二女至案前曰：「觀汝二人，原是一胞雙女，若並斷與黃家，恐爾父母不肯。吾今特設一鵲橋在此，能行者斷合，否者斷離。」乃鋪白布如橋，從儀門直接公座，命二女行布上。一辭不能，盈盈淚下；一則欣欣然喜見於面。公叱淚下者，逐出署外，喚喜者登布上。此女如履平地，步至公前。公暗擎院印，從頭擊下；兩旁覆以網，乃現為狐，投之江中，於是案結。撫軍大悅，奏升漢陽府知府，從此遐邇歌龍圖再出矣。
　　
     漢陽有茶客攜重資歸，中途為盜所追，奔至漢川，求救於逆旅主人。主人沉吟至再曰：「誠若是，則此處非君所宜棲，可速投某武孝廉家，庶保無虞。」引至孝廉家。孝廉兄弟為具酒食，掃臥榻，囑曰：「倘夜間有動作，但安眠，毋輕出視。」客寢矣，兄弟秉燭待盜。盜果蹤至，彼此格鬥，被孝廉殺其四，餘三盜逾垣逃。
　　
     天明，呼客起，赴縣呈報。詎知客出未幾，府差早至，將孝廉兄弟鎖去，蓋黠盜偽作茶客，先以謀財害命，連夜赴府擊鼓求救，故劉公發差就近將孝廉兄弟拘到問供。孝廉兄弟陳述顛末，請釋一人保家。公不許，並下於獄。盜返入孝廉家，將其家口盡殺而逸。及公覺，急釋之，已無及矣。
　　
     嗚呼！公能斷狐，竟不免為盜所賣，豈非治妖易，治人難耶！
　　
     伏波灘義犬
　　伏波灘，入廣之要區，因其地有漢伏波將軍廟而名也。某年，有客收債而返，泊其處，船戶數人夜操刀直入曰：「汝命當畢於斯，我輩盜也，可出受死，勿令血污船艙，又需滌洗！」客哀求曰：「財物悉送公等，肯俾我全屍而斃，不惟中心無憾，且當以四百金為酬。」盜笑曰：「子所有，盡歸吾囊橐，又何從另有四百金？」客曰：「君但知舟中物，豈識其餘。」乃出券示之曰：「此項現存某行，執券往索可得。惟我清醒受死，殊難為情，請賜盡醉，裹敗席而終，可乎？」盜憐其誠，果與大醉，席捲而繩縛之，拋擲於河。
　　
     甫溺，有犬躍而從焉，俱順流傍岸。犬起抓擊廟門，僧問為誰，不應；及啟關，見犬走入，渾身淋漓，銜僧衣不放，若有所引。隨至河邊，見裹屍，俱欲散去，犬復作遮攔狀。僧喻其意，抬屍至廟。撫之，酒氣薰騰，猶有鼻息。解其縛，驗席上有齒痕，始知是犬齧斷，乃與茶湯而臥。
　　
     明晨，客醒曰：「盜走水路，我輩從陸告官，當先盜至。」蓋度其必執券而往某行也。僧諾，與俱。盜果未至，因告行主人以故，戒勿泄。俄而盜果持券至，主人偽為趨奉，遣客鳴官，遂皆擒獲。客偕犬同歸，終老于家，不復再出，著《義犬記》。
　　
     浮海
　　王謙光者，溫州府諸生也。家貧，不能自活，客於通洋經紀之家。習見從洋者利不貲，謙光亦累資數十金同往。
　　
     初至日本，獲利數十倍。繼又往，人眾貨多，颶風驟作，飄忽不知所之。見有山處，趨往泊之，觸礁石沉舟，溺死過半，緣岸而登者三十餘人。山無生產，人跡絕至，雖不葬魚腹中，難免為山中餓鬼，眾皆長慟。晝行夜伏，抬草木之實，聊以充饑。及風雨晦冥，山妖木魅，千奇萬怪來侮狎人，死者又十之七八。
　　
     一日，走入空谷中，有石窟如室，可蔽風雨。傍有草，甚香，掘其根食之，饑渴頓已，神氣清爽。識者曰：「此人參也。」如是者三月餘，諸人皆食此草，相視，各見顏色光彩如孩童時。
　　
     常登山望海。忽有小艇數十，見人在山，泊舟來問，知是中國人，逐載以往，皆朝鮮徼外之巡攔也。聞之國王，蒙召見，問及履歷，謙光云係生員，王笑曰：「道不行，乘桴浮於海耶！」因以「浮海」為題，命謙光賦之。謙光援筆而就，曰：「久困經生業，乘槎學使星。不因風浪險，那得到王庭。」王善之，館待如禮，嘗得召見，屢啟王欲歸之意。又三年，始具舟盜，送謙光並及諸人回家，王賜甚厚。謙光在彼國見諸臣僚，賦詩高會，無不招至，臨行贐餞頗多。
　　
     及至家，計五年餘矣。先是，謙光在朝鮮時，一夕夢至其家，見僧數甚眾，設資冥道場，其妻哭甚哀，有子衰絰以臨，謙光亦哭而寤。因思，數年不歸，家人疑死設薦固也，但我無子，巍然衰絰者為何，誠夢境之不可解也，但為酸鼻而已。又年餘抵家，几筵儼然，衰絰旁設，夫婦相持悲喜。詢其妻，作佛事招魂，正夢回之夕。又問：「衰絰為何人之服？」云：「房姪入繼之服也。」因言夢回時，亦曾見之，更為慘然。
　　
     刑天國
　　謙光又云：曾飄至一島，男女千人，皆肥短無頭，以兩乳作眼，閃閃欲動；以臍作口，取食物至前，吸而啖之；聲啾啾不可辨。見謙光有頭，群相驚詫，男女逼而視之，臍中各伸一舌，長三寸許，爭舐謙光。謙光奔至山頂，與其眾拋石子擊之，其人始散。識者曰：「此《山海經》所載刑天氏也，為禹所誅，其屍不壞，能持干戚而舞。」
　　
     余按顏師古《等慈寺碑》作「形天氏」，則今所稱刑天者，恐是傳寫之訛。又：徐應秋《談薈》載：無頭人織草履，蓋戰亡之卒，歸而如生，妻子以飲食納其喉管中。如欲食則書一「饑」字；不食則書一「飽」字。如此二十年才死。又將軍賈雍被斬，持頭而歸，立營帳外問：「有頭佳乎？無頭佳乎？」帳中人應曰：「有頭佳。」雍曰：「不然，無頭亦佳。」此亦刑天之類歟？
　　
     萬年松
　　廣東香山縣鳳凰山有萬年松數株，西洋人架梯取之，其松忽上忽下，隨梯轉移。洋人怒，用鳥槍擊之，連發數十槍，卒不能得。松至今青蔥如故。
　　
     虹橋板
　　福建武夷山大藏峰山洞中凹處有大木千百條，橫斜架立，千萬年不朽不落，色如陳楠。朱文公云：是堯時居民所棲避洪水處，後水退而木存。然木狀非受過釜斤者，山洞羅列群水，如民間開木行者然。山下灘水湍急，舟不能泊。余至武夷親見之。後到杭州，又見孫景高家藏虹橋板一片，木微香，肌紋細潤，梁山舟侍講鎸詩其上。
　　
     天上過船
　　乾隆五十年五月十四日，風雷大作，儀徵縣江邊一客船被風吹至空中，落在洪澤湖沙灘上。舟中米客六人及器物盤碗俱絲毫無損。但據揚州人云，是日親見有一船從雲中過去，初意猶以為大鳥也。


第二卷


　　鬼狀
　　河南祥符縣最繁劇，凡各州縣申解院司案件，有覆審者，多委辦焉。自理詞訟，雖常接受，而示審無期，反致沉擱。
　　
     令尹鮑公，勤於堂事。一夕，收呈狀若干，未及細閱，即交幕友批發。次日，幕友問公曰：「某處命案，可往驗否？」公曰：「未見呈稟，安得有此？」索狀觀之，則是謀殺親夫狀也。內載姦夫姓名，自稱瞽某，被殺某處，屈指計之，隔十六年矣。公愕然曰：「案懸十六年，事頗怪。」因將各呈俱為批發，獨壓其呈不發。
　　
     逢收呈日，又親點名過堂，並無瞽者。及晚查閱，則前瞽者呈又在內矣。公問書役：「役輩可識劉順否？」或答曰：「有，其人現充臬司廚役。」公赴司請拘兇犯，臬司交公帶訊，供認不諱。
　	　
     先是，劉順本屬無賴，在城外河口以馱人渡河為生。值瞽者夫妻同行，見其妻有姿，遂萌惡念，於負渡時即戲挑之曰：「娘子嫁一瞽者，殊非終身了局，倘不予嫌，願同白首。」其妻心動，共紿瞽者憩樹間，解裹足布勒死，挖坑埋之，遂成夫婦。偽作逃荒者至外縣僱佃於巨紳家，遂學烹任，頗有所積。乃挈妻入汴城，充臬司廚役。
　　
     公廉得真情，即往掘驗，屍未朽，傷痕宛然。於是，劉夫婦皆伏誅。
　　
     驅狐四字
　　周公世僎宰虞城時，有耿家莊劉化民家患狐，百法驅禳無效，因訴於公，牒移城隍。公從其請，狐在空中喝曰：「汝求城隍，城隍奈我何？」祟之益甚。公謂神且莫制，殊難為力，其友沈松濤曰：「予在息縣，有巨紳某之子甫畢姻，迫於父嚴，恐戀新婚，促令從師遠讀，且督責曰：『無故不得擅歸。』其子綢繆燕爾，未免妄想。一日獨坐書齋，見隔牆有美人露半身，秋波流注，挑之，微笑而下。方欲移几梯接，又見牆上立金甲神，手執紅旗二桿，一書「右戶」，一書「右夜」，向女招展，女杳然遂滅。今試寫四字在紙上，試之何如？」因裁黃紙二方，研硃砂書之，令劉持歸貼戶牖間。是夜狐來，果卻步而言曰：「戶夜神在此，今且讓汝，三年後當再來。」從此寂然。周旋即升去，不知其後若何。
　　
     其時內幕蔣生知此情節，聞紹興桂林庵有三尼亦被妖纏，蔣乃教以用硃砂如法書「右戶」、「右夜」四字，貼其樓。窗無風自啟，樓上狐扒竄一夜，聲如鐵甲，至曙始息，狐盡逃去。
　　
     余按四字平平，不解出於何典，乃能降狐如是，故志之。
　　
     女鬼守財待婿
　　安陽縣楊某，開客店，有女適湯陰縣鄧某，負販家貧。楊妻杜氏常以錢物周給之。楊蓄白金數十兩，扃櫝中，婦思竊少許與婿作資斧，而未得間。
　　
     一日，鄰人招楊飲，婦瞷夫出，因啟櫝，歷試數鑰，鎖始開；取金才出，聞楊遽歸。婦倉卒納金懷中，閉櫝闔鎖而起。然金在手，無處藏匿，往埋後苑土中。楊夜啟櫝，不見金，知為婦竊，疑其贈與所私，詬署百端。婦忿極，俟夫熟睡縊死。死後鬼常作祟。楊不能安其居，乃賣屋遠徙。
　　
     先是，婦未死時，鄧已攜妻往湖北依其叔。叔業醬坊，六旬餘無子，見姪大喜，認為己子，自是鄧夫婦身登樂土矣。數年後，楊女思其父母，倩夫往探。鄧襆被往，則故宅依然，而主人非矣。日已昏暮，鄧行倦，欲宿其家。主人辭曰：「客房已滿，無下榻處，惟後堂兩楹，相傳有鬼，能祟行旅，至今扃閉，無人歇宿。」鄧云：「此屋舊屬予岳家，乃予熟游地，何曾有鬼？縱有鬼，暫歇一宿，諒也無礙。」主人從之，移燈啟戶，設牀掃塵，鄧展衾解屨，和衣偃息。
　　
     夜將半，聞堂西角嚶嚶哭聲，急起視之，一女鬼披髮垢面，傾身來撲。鄧跣足急走，幸堂中設一方几，借以障身，鬼東人西，鬼南人北，駭極欲號，而口不能出聲。見庭中月白如晝，奔立月光中。鬼追至，不敢犯，惟兩目耽眈注視而已。月移一寸，人退立一寸，鬼近一寸；月移一尺，人退立一尺，鬼逼近一尺；月上庭牆，鄧負牆立。
　　
     須臾，月移至膝，鬼蹲身來曳其足。鄧歎曰：「不意鄧某乃死於此！」鬼聞語遽釋手曰：「汝為誰？」曰：「我湯陰鄧某。」鬼曰：「是吾婿也，胡不早言，幾誤殺汝？」因告以身死原由，及埋金處。曰：「趁天未曉，無人知，速取金去。我所以作祟者，守此財以待汝耳。今日心事已了，予亦不復作祟矣。」仍趨堂西角而滅。鄧往掘地，果得金。攜歸，因益營運，家小豐焉。
　　
     僵屍食人血
　　吳江劉秀才某，授徒於元和縣蔣家，清明時，假歸掃墓，事畢，將復進館，謂妻曰：「予來日往某處訪友，然後下船到閶門，汝須早起作炊。」婦如言，雞鳴起身料理。劉鄉居，其屋背山面河，婦淅米於河，擷蔬於圃，事事齊備，天已明而夫不起。入室催促，頻呼不應，揭帳視之，見其夫橫臥牀上，頸上無頭，又無血跡。大駭，呼鄰里來看。群疑婦有奸殺夫，鳴之官。官至檢驗，命暫收殮，拘婦拷訊，卒無實情，置婦獄中，累月不決。
　　
     後鄰人上山採樵，見廢塚中有棺暴露，棺木完固，而棺蓋微啟，疑為人竊發。呼眾啟視，見屍面色如生，白毛遍體，兩手抱一人頭。審視，識為劉秀才，乃訴官驗屍。官命取首，首為屍手緊捧，數人之力，挽不能開。官命斧斲僵屍之臂，鮮血淋漓，而劉某之頭反無血矣，蓋盡為僵屍所吸也。官命焚其屍，出婦獄中，案乃結。
　　
     鼠鬼
　　漢陽崔某，家素豐，選雲南知縣，攜家到任，留一老僕守門，自廳以後，俱封鎖而去。數年後，罷官旋里，居才數日，家人群告佛樓上每夜有怪。崔素膽壯，移牀宿樓下，思覘其異。
　　
     漏初下，滅燭就枕，即聞樓上拍案聲、捶椅聲、繞樓行走聲，又如官府出門皂役拖板子聲。少頃，漸次下樓，降梯一級，又如椎擊梯板聲。崔駭極，拍牀大叫，又如人復曳椎上樓聲。家人畢集，以火上樓燭之，虛無一物，益信以為非妖即鬼。延巫覡祈禱不靈，一邑哄傳崔家有鬼。
　　
     崔蓄梨園一部，內有膽大者數人，思一睹鬼狀，乃入夜塗面易服，一人扮伏魔帝君，一人扮周將軍侍立，燃燭以待。忽一鼠自神龕頂上竄下，尾大如棒椎，二人急下追捕。鼠因尾大，身體遲滯，頃刻就縛。細視其尾，乃灰塵凝結，重可數斤，不知其故。崔恍然悟曰：「昔年此鼠竊食燈油，予自後潛捉其尾，鼠力竄脫去，尾皮盡褪，膏血沾裹灰塵，日積月累，致作此狀，曳地作聲。笑數月來祈禱紛紜，空見鬼也。」
　　
     鱉精
　　吳縣孫香泉女，適同縣某生。女偶食鱉得怪疾：喜則明妝豔服，笑舞百出；怒則拋盆擲碗，詬詈不情。或二三日不食，或一食可兼數人之膳，日漸尫羸。
　　
     女為祖母所鍾愛，因迎歸養病，禳禱醫藥無驗。數日後，病輒一止，止時即如平時。家人問病狀，女云：「初見一皂巾綠袍人向予臉噓氣，即身不自主。其一切語言舉動，皆綠袍人所為。」問：「食兼數人何也？」曰：「非我食也。一紺衣人暨兩皂衣人向綠衣人索食，借予飲啖以饗之。綠衣人臨去，必伸長其頸，舌三舐，足三踴，不知何故。」
　　
	時香泉客河南畢中丞幕中，家遣急足，以女病告之。孫即束裝歸，攜女避元妙觀蓑衣真人殿中。祟如故。孫思載女遠出，或可避之，賃船欲往揚州。無錫顧晴沙觀察與孫友善，聞其事，邀至家中，怪亦隨往。觀察肅容莊論，冀以正理壓服之。女掩耳曰：「腐氣迂儒之談，勿污吾耳！」因口吐白金一小錠、細珠數粒示觀察云：「此綠袍人聘我禮也，約月望來娶。」孫恐女為怪祟死，急偕女解維遄發。
　　
	將抵鎮江，女忽云：「彼若往揚州，我輩畏江神奇老爺，不能渡江，奈何？」徐云：「我有計矣，不必待望日，即於此時娶之可也。」女旋即偃臥呼號，腹痛欲絕。孫恐女即死，許其返棹旋里，女腹痛頓止。至望日，家人惶懼，恐女有不測，而女故無恙。
　　
	孫因札致畢中丞，為代請龍虎山張真人除怪。真人得書，遣鄒法官至。設壇作法三晝夜而女病痊。孫問：「是何怪？」法官云：「綠袍者鱉，紺衣者蝦，皂衣者龜，窟在石湖湖心亭下。因汝婿家殺其子孫太多，故率其類來報仇。適遣六丁盡已拘去，汝女無患矣。」予按江神名奇相，見《博物志》。

　　雷異
　　金壇瓜渚有某者，其子幼時與某姓為婚。未幾某卒，妻矢志撫孤，屢遭饑饉。子既長，不能行娶禮，遂囑媒氏辭婚，令別擇婿。某夫婦詢之女，女志堅不奪，媒復命，母子計無所出。
　　居久之，母呼其子曰：「吾十數年來，饑寒交迫，不萌他念者，望汝成立室家，為爾父延一線也。今煢煢相守，雖百年何濟。余昨已議改醮某姓，得金若干為汝娶婦，若干償宿逋。今金俱在牀頭，汝可視之。」子噤不能出一語。母泣曰：「速詣媒氏言之，余坐待汝夫婦成禮然後去。」子泣不應，母促之再三，乃往。時鄰左博場有群匪竊聽，乘某子夜出，穴壁偷金去。母晨起失金，遂自縊。

　　越宿，子偕媒來，啟戶不見其母，怪之，使媒坐客舍而己入內，見母已死，痛極亦縊。媒怪其久不出，呼之無應者，窺其寢，母子俱懸樑死，駭極而號。鄰眾畢集，咸不解其故。媒因奔告女之父母，女聞之亦縊。時方隆冬，天忽陰晦，雷電交作，震死博徒七人，某子某女俱索斷而蘇，惟某母救亦不醒。

　　一時聞其事者相與歎曰：「貞烈節孝，三事萃於一門，而一時俱死非其命，若無人為之伸理，雷為之伸者，斯亦奇矣！至於蘇男女二人，使之完娶，而節母則聽其悠悠不返，所以曲全之者又如此，誰謂雷無知耶？」

　　紀曹孝廉夢
　　孝廉曹君履青，弱冠時，冬月染疾，困臥五六日。一日，夢在治西橫街，有在後呼其姓名者，回睨，不相識，叩之，則曰：「奉府君召。」問：「何事干涉？」曰：「往自知耳。」適族伯用章至，向公人緩頰云：「我同姪往何如？」公人頷之。曹於路問公人云：「近聞城隍非楊公，誰為攝篆？」曰：「東漢袁公也。」遂別去。用章攜履青同行，步履迅疾，街衢月色甚皎，但覺陰氣中人，兩旁屋宇門戶俱掩，門楣上各樹楮錠一二串，數里中所見無異。

　　俄達一曠野，遙望高垣如城，正南有雙扉。用章叩之，內有人應聲。啟扉入，命向東廊行。少前，用章不知所在。覺力倦，欲稍憩，徙倚一門首，見室前有十數人，或繩繫足，或索拴頸，坐立不等；室後半皆羊豕，不得已，坐檻外。忽諸囚咸伸一手出戶如索物狀，諸羊豕俱來嗅衣齧足，曹甚窘怖，旁有人呼云：「勿無禮！所需當即見付。」

　　末幾，公人傳訊，出票相示，方恍然知為前身，且曰：「君父子為人作券中，其人負心，今屈來一證耳，毋懼也。」至署門，有吏捧冊來，詞色間似索規例。前一人又曰：「有，有，遲日取諸我家。」遂止。忽有人短衣跣足，左右望如探訪公事者，官吏揮吒之，遽閃避。但見壁上如黑煙一片，縷縷散去。

　　俄聞內升座訊供，用刑拷掠，聲甚厲。少頃，有人出外云：「勿須到案，某吐情實矣。」見內牽出一囚：髮蓬鬆覆額，一手著膺，一手撫背，胸口索貫其中，並縛前後手，疲憊斜行，意即捕囚也。署前各散，寂無人蹤，探首窺內，廳堂三楹，兩廊肩輿牌棍儀仗，悉如人世衙署。進數武，母舅周子堅已先在，曰：「甥來作證耶？」因相勞苦，蓋翁即宿世債主云。時翁之仲兄方死，語次及之，翁泫然曰：「亦在此，我不忍見也。」

　　正敘語間，前吏來曰：「請回已久，何尚滯此？」隨之出署，前見一大池，垣週四圍。池中一逕，石片相接，履之兀兀有聲。驀然墮水，水如渦旋，旋轉甚疾，心甚惶迫。忽見岸上蓮燈萬柄閃爍照耀，往來不定。其行甚速，燈亦漸遠，陡然擱淺，一無所見。視之：乃治後玉帶河濱也，月光西墜，譙樓五鼓矣。相扶上岸，送周翁出北門，己仍向西返舍。豁然而醒，身臥牀上，望月影，聽更聲，一一如夢。自是病痊。

　　縊鬼畏魄字
　　瀨江有二士相友善，甲年長而性凝重，乙妻呼甲以伯，相見如家人。俄乙妻死，續娶少艾，甲以嫌不往，蹤跡久疏。

　　一日暮雨，避宿茶亭，距乙家二里許，忽見乙前妻至，甲心動色變。乙妻曰：「伯無懼，妾方有求於伯。吾夫後娶者勤于家事，善撫妾子女，今日微反目，有縊鬼知之，將令投繯。此人若死，吾家蕩然矣。祈一往救吾夫。」甲曰：「吾非師巫，往何能驅鬼？汝在冥中，反不能禁耶？」乙妻曰：「是惡戾之氣，妾焉敢敵？須伯一往。」甲不得已隨之。

　　行至門，門已閉矣，乙妻已從旁隙入啟戶，不知何時已燃燈矣，移一椅至中庭告甲曰：「伯坐此，有麗人來假道者，即縊鬼也，堅坐勿動，彼自不敢前，妾當在座後視之。」少頃，果見一女手執紅帕含笑婉言曰：「妾有事欲前，盍少退？」甲不應，女乃卻退。乙妻曰：「彼去當復來，來則意態甚惡，伯勿怖也。」須臾女至曰：「君胡不避？」甲仍不睬。女忽披髮噀血突至甲前，甲厲聲吒之，鬼亦滅。乙妻曰：「惜哉！伯勿呼，但以左手兩指寫一『魄』字，指之入地，彼一入，不能出矣。今雖暫滅，彼必暗往吾家，伯可急叩吾夫寢門。
」
　　甲如言，乙從夢中辨其聲，曰：「兄何暮夜至此？」曰：「君勿問我，且問尊嫂安在？」乙繞牀捫之不見，急啟門呼甲入。燭之，乃懸於牀後，共解其縊，灌以湯，徐徐而蘇。乙問妻：「何苦尋死？」妻曰：「吾初不知，恍惚有婦人邀我至園中，尋玩片時，見若有圓窗者，令我引領望之。我頭入窗，遂不能出。」甲因具道所遇，而乙前妻查無跡矣。江西堪輿陸在田與甲善，言其事。

　　蔡啞子
　　常州有生而不能言者，蔡姓，逸其名，世居郡北青山莊，家貧行乞，人皆呼為「蔡啞子」。啞子無他技，諸乞兒莫善也，獨有許道士待之厚。久之，許道士死於朱家村，屍有重傷，許氏鳴朱某於官，煅煉成獄，擬大辟。或曰：「朱某實斃之，罪誠當。」或曰：「恐有冤。」然莫知的耗。

　　一日，蔡啞子至朱家村，村人曰：「啞子來，與爾食。」蔡啞子忽張目大言曰：「我為朱氏雪冤而來，勿暇食也。」村中老幼驚駭。時朱氏以許道士一案家產蕩然，計無所出，謂啞子曰：「事關人命，汝無戲言。」啞子曰：「到官我自能白之。」於是，朱氏族眾及鄰保數百人共拉啞子入城。

　　太守李公適坐堂皇，詰訊啞子，啞子曰：「殺人者許雨公也，與朱某何與？」歷言情事鑿鑿，因即簽拘許雨公。雨公方與朋輩避暑瓜棚賭錢，拘至，一訊而服，立出朱某於獄。初，雨公與朱某爭客行不遂，故設計拉許道士於僻所毆斃之，輿屍朱某門，事甚秘，然獨不避蔡啞子者，以其生而不能言也。朱某感其再生之德，往乞隊中作謝。諸乞兒曰：「噫！啞子死矣。」蓋即朱某出獄之日云。

　　珠涇紀事
　　嘉興珠涇地瀕湖。有童年十三歲，跨牛背，韁繩拴於腰，飲牛於湖。牛入水漸深，沒及童足。久許，牛忽驚走，童顛墮水。岸上人恍見有物排浪吞童。牛奔上岸，繩尾拽起一鮎魚，形如小舟。群嘩然。始知牛初為魚所齧，負痛而奔；奔太速，童遂墮；而童與牛繩相繫，魚雖餌童，而繩不得脫，因為牛曳出，如漁人之釣者。眾操刀斲魚，冀童尚可救。及童出，氣已絕，而衣服髮膚毫無所損。臠魚肉稱之，得三百八十餘斤。封君朱緒三自吳門歸述其事，云乾隆五十四年七月十一日。
　　葉氏姊
　　葉星槎別駕之姊適張氏，婚未四十日而寡，無子，歸守節於母家，別駕為請旌於朝。乾隆己酉，姊年七十二矣。偶秋日遊園中，忽冷風如箭，直射其心，臥牀醫藥罔效，而食量頓增。素持長齋，病後大索葷腥，且能兼數人之食。終日向空絮語，兩手作支吾拒抵之狀。頤頰間時有傷痕，徹夜呼號，侍婢皆不得眠，惟別駕在坐，則安睡片時。如是數月，醫者莫能名其病。

　　別駕乘其神氣稍清時，詢以終日喃喃與誰共語，所患何處痛癢而呼號不止？姊初不答，強問之，乃長歎曰：「前世孽也。彼日我遊園時，忽陰風吹來，毛髮懼悚，急歸房中。見一短小婦人，面醜而麻，著白布單衣，渾身補綴，攜兩小男，亦醜惡，藍褸相隨。婦呼我曰夫，兒呼我曰爺。我前生乃男子也，江西人，姓顧，饒於財，婦為我妻，兩男皆我子。我嫌婦醜，鴆殺之，並鴆二子，而連娶二美婦，以天年終。婦沉冤百年，索我不得。上年遇張得新，得新前世與渠有瓜葛親，乃告我在此處，並引之至園；又以室有乩壇，不得入內，匿園中者半年；今始相遇，要我償命。我亦恍然覺前生殺妻殺子實皆有之，猶憶身死後閻羅王以我生前有罪須審，但怨主未至，且罰作女身而使早寡。皆了了於心目間，悔之無及。彼母子三人者日披我頰，扼我喉，使我不得一息平安。食非我食，而我不自知飽；呼非我呼，而我不能禁聲。其苦甚矣！惟弟在側，則三鬼潛匿；若他人，皆不畏也。所以隱忍不言者，以事太怪而又可醜，今不得不以實告。弟須為我傳說於世，使知因果顯應，雖隔世不相寬假，雖念佛齋僧，絲毫無益也。」言畢，泣數行下。所謂張得新者，乃葉之老僕，死已多年者也。

　　別駕聞之駭然，向空喝曰：「冤冤相報，理所固然。然汝輩固含冤，何不索報於前世未死之時，而容其以天年終？又何不索於既死之後，而容其再轉人身，遲至七十餘年之久？太覺糊塗非情理！且冤仇宜解不宜結，我為爾延高僧，超度三人早投人生如何？」姊搖頭曰：「渠說不願，只需兩件衣服上身便好。」葉即制大小紙衣三襲。

　　方持入戶，姊欣然起坐牀前，兩手盡力扯擗，云：「我妻穿一件白布衫，破爛不堪，純以斷線縫補，解之不開。我為盡力撕之，才得脫體。今甫換新衣，便覺容貌漸漸可觀，雖醜亦像人矣。」其實紙衣猶在桌上未焚，乃謂三鬼已著於身也。

　　別駕又喝曰：「衣既易，可速去！」姊呢喃片刻云：「渠尚要黃金數錠、白銀一千兩。」別駕有難色，姊曰：「勿難，只佛草數莖，錫錁一千耳。」佛草者，麥草也。於是眷屬輩群取麥草，朗宣佛號而斷之。麥草中間有零星顆粒墜地，姊曰：「是絕好珍珠，何可拋棄？」皆令拾起。頃刻，得草數百莖，姊呼曰：「止，渠等嫌重不能勝矣，宜更與一包袱。」乃剪紙為袱，並錫錁一千焚於牀前，姊即瞑目鼾睡，別駕出見客。

　　逾數時，姊醒，詢以怨鬼去否？曰：「去矣，要我親送出大門。」問：「鬼得衣物喜否？」曰：「不喜，亦不謝，但云著此衣可出去見官府矣。我送渠轉入門時，弟方送鄭六爺出，我避於門側，弟不看見我耶？」鄭六爺者，別駕所見之客，內室所不知者也，群相駭異。自是姊安眠，不復索飲食。

　　未三日，忽呼曰：「二奶奶來矣！」又呼曰：「三奶奶來矣！」囈語相寒溫，或笑或泣，刺刺不休。詢之則云：「此二婦乃我前生繼娶之兩室也，陰司以大奶奶事要質審，故將二婦囚閉已久，不得托生。今大奶奶得我衣財，向各衙門告准，放出兩婦質訊，故先來相看。」且云：「明日當赴城隍處聽審，我其休矣！」嗚咽不自勝。

　　至夜三鼓，呼號甚慘，遲明，稱右股痛甚，視之，一片紅腫，若受杖者。次日復呼左股痛，繼呼足踝痛，皆紅腫潰爛，流血淋漓，委頓特甚。潛語別駕云：「我事本無可辨，到案即一一承認，乃既兩次受杖，復一次受夾，而案終不結，奈何？」自是遂不能言，又十餘日方死。此乾隆庚戌年二月中事，別駕親言之。

　　牟尼泥
　　進土湯聘為諸生時，家貧甚，奉母以居。忽病且死，鬼卒數人拘之到東嶽。聘哀籲曰：「老母在堂，無人侍養，聘死則母不得獨生，且讀書未獲顯親揚名，烏可即死？望帝憐而假之年。」東嶽帝曰：「汝命止秀才，壽亦終此。冥法森嚴，不能徇汝意，加增功名壽算也。」聘扳案哀號，聲徹堂階。帝曰：「既是儒家弟子，送孔聖人裁奪。」命鬼卒押至宣聖處。宣聖曰：「生死隸東嶽，功名隸文昌，我不與焉。」

　　回時路遇普門大士，哀訴求生，大士曰：「孝思也，盍允之以勸世。」鬼卒曰：「彼死數日，屍腐矣，奈何？」大士命善才往西天取牟尼泥補完其屍，善才往。

　　越三日，裹取牟尼泥來，泥色若栴檀，其香不散。因與善才同至家，而屍果腐爛，蠅蚋嘬於外，蟲蛆攻其中。見一燈熒然，老母垂涕。是時死既七日，尚無以為殮也。善才以泥圍屍三匝，須臾，臭穢漸息，蠅蚋四散，蟲蛆亦去，腐爛者完好如常，遂有生氣。善才令聘魂歸其中，從口入，曰：「我返報大士去矣。」屍即蠕動。

　　聘張目見母在旁涕泣，亦嗚咽不禁。母驚而狂叫，鄰人咸集，聘已起坐，曰：「母勿怖，男再生矣。」因備言遇大士得再生之故，曰：「男本無功名，命限已盡，力求報父母恩。大士命持貪淫葷酒諸戒，與我功名壽算。男惟不能斷酒，餘俱如所戒。大士許男成進士，但命無祿位，戒勿仕而已。」復顧母曰：「勿怖恐，男實再生也。」後聘舉戊戌進士，就真定縣令，卒於官。
　　
	獺怪
　　郭生者，吳郡名家子，弱冠未娶。一夕讀書，有好女子到其家，與之狎。自是過午輒至，不意為生妹窺見，告其父。父疑生有私妮，因為之婚。

　　及新婦入房啟帳，見好女子在焉，大驚走避，舉家嘩然。逐之，其女了無懼色，反毅然責生曰：「我與若十年夙姻，奈何戀新婚而逐我耶？」家人求禱於法師施亮生，起醮壇作法，敕王、朱二天君持劍擊生。即奔突大呼，良久乃定，瞪目曰：「妖見神將下擊，伏我腳下，被神將斲百餘創，破顱而遁，殆即死矣。」怪果絕，郭生亦無恙。

　　居無何，郭生家七口同日仆地死，後求法師來作法，仆地中一人忽立而罵曰：「吾翁已千歲，郭家殺之，吾必滅郭氏！」中又一人攘臂起曰：「子識我為上方君乎？彼女子是千年水獺，頗饒功行，與郭氏子有緣，為汝所殺。今其子孫訴於我，我來與之伸冤。汝之法無奈我何。」

　　法師正惶惑間，忽死者皆蘇，人問其故，曰：「昨見五鬼甚悍，拉我們至一窟中，見群怪舁一死獺，身被百創，頭顱粉碎。眾妖縞索發喪，弔者皆鱗介之屬。聞相聚商量，議倚貴神為援，賂獻珠寶無算。貴神者，即上方君。上方君貪其賄，面許之，群孽得貴神援，欲悉族類與法師相抗。忽聞空中萬馬奔騰聲，有金甲神騰空而下，曳鐵鏈數十百條，圍縛群孽而去，故我們依舊得活。」從此郭氏平安。

　　天蓬尺
　　朱生某，臨試日至校士館門，腹痛甚，廣文引驗，主司放歸。及抵家，腹中隱隱作人語曰：「我為姚洙，金陵人，明初為偏將，隸魏國公子麾下。魏公子，即朱生三世前身也。主帥與我千人剿山賊，深入被圍。豔我妻潘氏，求援不發。我與千人死傷殆盡，生還者不數人。因強納我妻，不從，自經而死。欲報已久，故來索命。」家人詰之曰：「彼時何不即報，乃遲數百年始報耶？」曰：「彼為元戎，忠且勇，宿根甚厚，故不得報。及再世則為高僧，至三世則為顯官，有實政，又不得報；即今生，彼亦有科名，尚不得報。今彼一言而殺三命，祿位已削，方得報之也。」問：「殺三命者何事？」曰：「渠某月日錯告某為盜，並其妻、弟俱死，非殺三命耶？」先是朱生被竊，心疑鄰人張某所偷，告官究治，以形跡可疑，真贓不獲，張與妻及其弟拖累而死，事實有之。
　　時同邑有周生者，學法治鬼怪頗驗，聞之往候。朱生有懼色，腹中不作聲。周生出，復大言曰：「我豈畏若耶！我畏其天蓬尺耳！」詢之周生，果持之袖中也。

　　又有行腳僧西蓮者候朱，見朱痛楚狀，乃口誦其咒，腹中曰：「師德行人，乃誦咒禁我耶！」西蓮曰：「我與汝解冤，何為禁汝？」腹中曰：「若欲解冤，須誦《法華經》。師所持咒是《穢跡金剛咒》，命惡神強禁我，我豈服哉！」西蓮曰：「我即起道場誦《法華經》，能解仇釋宿冤乎？」腹中唯唯，又要冥鏹若干錠，立券約，書中保，曰：「依我，我即捨之去。但我貴者，當從口中出，諸跟隨者從後竅出。」朱生遂嘔痰斗許，下泄數日，而聲遂息。

　　越數日，腹中復言曰：「我之仇已解，奈死賊圍者又甚眾，渠等不肯釋，奈何？」於是聞千百人喧闐腹中。朱生患苦，不堪而逝。

　　撮土避賊
　　江州醫生萬君謨，業甚精，遠近就醫者絡繹，君謨皆盡心療之，絕不計其有無酬謝也，有甚貧者款之于家，病癒而遣之。

　　一日，有道人款門求醫，萬診之曰：「師病痞膈，服藥數十劑，可以平復。」道人曰：「來自廬山，奈往返何？」因留治之。月餘果瘳。崇禎末年間事也。其時流寇猖獗，所在患其突至，君謨憂之，道人曰：「公有力可徙避之乎？」君謨曰：「餬口之外，毫無長物資生，且無別業棲托，奈何？」臨行，道人令君謨取土斗許咒之，命藏於功德堂中，晨夕焚香。猝有賊至，取升許土撒前後門，閉戶不出，只吃炒米，不舉火食，度賊退後乃出。

　　賊入城數次，及官兵至，俱用此法，絕無所損。鄰人有回視者云：「但見雲霧而已。」及土用完，世已太平。

　　沙彌思老虎
　　五台山某禪師收一沙彌，年甫三歲。五台山最高，師徒在山頂修行，從不一下山。後十餘年，禪師同弟子下山，沙彌見牛馬雞犬，皆不識也，師因指而告之曰：「此牛也，可以耕田；此馬也，可以騎；此雞、犬也，可以報曉，可以守門。」沙彌唯唯。少頃，一少年女子走過，沙彌驚問：「此又是何物？」師慮其動心，正色告之曰：「此名老虎，人近之者，必遭咬死，屍骨無存。」沙彌唯唯。

　　晚間上山，師問：「汝今日在山下所見之物，可有心上思想他的否？」曰：「一切物我都不想，只想那吃人的老虎，心上總覺捨他不得。」

　　子不語娘娘
　　固安鄉人劉瑞，販雞為生，年二十，頗有姿貌。一日，驅十餘雞往城中販賣，將近城門，見一女子容態絕世，呼曰：「劉郎來耶，請坐石上，與郎有言。我仙人也，與郎有緣，故坐此等君。君不須驚怕，決不害君，且有益於君，但可惜前緣止有三年耳。君此去賣雞，必遇一人全買，可以掃擔而空，錢可得八千四百文。」劉唯唯前行，心終恐懼。

　　及至城中賣雞，果如所言。心愈驚疑，以為鬼魅，思避之，乃繞道從別路歸家，則此女已坐其家中矣，笑曰：「前緣早定，豈君所能避耶？」劉不得已，竟與成親，宛然人也。

　　及旦，謂劉曰：「住房太小，我住不慣，須改造數間。」劉曰：「我但有雞價八千，何能造屋？」女曰：「君不須慮及於此。我知此房地主亦非君產，是君叔劉癩子地乎？」曰：「然。」曰：「此時癩子在賭錢場上輸了二千五百文，君速往，他必向君借銀，君如數與之，地可得也。」劉往賭錢處，果見乃叔被人索賭債捆縛樹上，見劉瑞，喜不自勝，曰：「姪肯為我還賭錢，我情願將房地立契奉贈。」劉與錢，立契而歸。女在其屋旁添造樓三間，頗為宏敞，頃刻傢伙俱全，亦不知其何從來也。

　　鄉鄰聞之，爭來請見。劉歸問女：「可使得否？」女曰：「何妨一見，但鄉鄰中有王五者，素行不端，我惡其人，叫他不必來。」劉告以王，王不肯，曰：「眾鄰皆見，何獨外我？」遂與群鄰一哄而入。群鄰齊作揖，呼嫂問安，女答禮回問，顏甚溫和。王五笑曰：「阿嫂昨宵受用否？」女罵曰：「我早知汝積惡種種，原不許汝來，還敢如此撒野！」厲聲喝曰：「捆起來！」王五雙手反接跪矣。又喝曰：「掌嘴！」王五自己披頰不已。於是眾鄰齊跪，代為討饒。女曰：「看諸鄰面上，叉他出去！」王五踉蹌倒爬而出，嗣後遠逃，不敢再住村中。女為劉生一子，眉目清秀，端重寡言，劉家業小康，不復販雞矣。

　　一日，女忽置酒，抱其兒置劉懷中而痛哭不已，劉驚問故，曰：「郎不記我從前三年緣滿之說乎？今三年矣！天定之數，絲毫不爽，不能多也。但我去後，君不妨續娶，囑後妻善撫我兒，須知我常常要來看兒。我能見人，人不能見我也。」劉聞之大慟。

　　女起身逕行，劉牽其衣曰：「我因卿來之後，家業小康，今卿去後，我何以為生？」女曰：「所慮甚是，我亦思量到此。」乃袖中出一木偶，長寸餘，贈劉曰：「此人姓子，名不語，服事我之婢也，能知過去未來之事。君打掃一樓供養之，諸生意事可請教而行。」劉驚曰：「子不語，得非是怪乎？」曰：「然。」劉曰：「怪可供養乎？」女曰：「我亦怪也，君何以與我為夫妻耶？君須知萬類不齊，有人類而不如怪者，有怪類而賢於人者，不可執一論也。但此婢貌最醜怪，故我以『子不語』名之，不肯與人相見，但供養樓中，聽其聲響可也。」

　　劉從之，置木偶於樓中，供以香燭。呼「子不語娘娘」，則應聲如響，舉家聞其聲，不見其形也。有酒食送樓上，盤盤皆空，但聞哺啜之聲。踏梯腳跡，弓鞋甚小。女臨去時，猶與劉抱臥三晝夜，早起撫之，渺然不見，窗戶不開，不知從何處去也。供子不語三年，有問必答，有謀必利。

　　忽一日，此女從空而歸，執劉手曰：「汝家財可有三千金乎？」曰：「有。」曰：「有則君之福量足矣，不特妾去，子不語娘娘妾亦攜之而去也。」嗣後向樓呼之，無人答矣。

　　其子名釗，入固安縣學，華騰霄守備親見之。

　　枯骨自贊
　　蘇州上方山有僧寺，揚州汪姓者寓寺中，白日聞階下喃喃人語。召他客聽之，皆有所聞。疑有鬼訴冤，糾僧眾用犁鋤掘之，深五尺許，得一朽棺，中藏枯骨一具，此外並無他物，乃依舊掩埋。

　　未半刻，又聞地下人語喃喃，若聲自棺中出者。眾人齊傾耳焉，終不能辨其一字，群相驚疑。或曰：「西房有德音禪師，德行甚高，能通鬼語，盍請渠一聽。」汪即與眾人請禪師來。禪師傴僂於地，良久誶曰：「不必睬他。此鬼前世作大官，好人奉承，死後無人奉承，故時時在棺材中自稱自贊耳。」眾人大笑而散，土中聲亦漸漸微矣。

　　藤花送終
　　吏部衙門有藤花一枝，係千年之物，古幹如龍，一人不能合抱；葉覆三間堂寢，夏日尤涼，每與牡丹齊開。乾隆六年，冢宰甘公汝來與果毅公納親選官堂上，甫唱名抽籤，而甘公薨於椅上，手猶執筆未落也。納公奏聞，上賞銀一千兩，命所屬經紀其喪。其夕藤花盛開，結蕊發花，大香三日，較暮春時更盛十倍，不知是何徵也。

第三卷


　　犼
　　常州蔣明府言：佛所騎之獅、象，人所知也；佛所騎之犼，人所不知，犼乃僵屍所變。
　　有某夜行，見屍啟棺而出，某知是僵屍，俟其出，取瓦石填滿其棺，而己登農家樓上觀之。將至四更，屍大踏步歸，手若有所抱持之物。到棺前，不得入，張目怒視，其光睒睒。見樓上有人，遂來尋求。苦腿硬如枯木，不能登梯，怒而去梯。某懼不得下，乃攀樹枝夤緣而墜。僵屍知而逐之。某窘急，幸平生善泅，心揣屍不能入水，遂渡水而立。屍果躑躅良久，作怪聲哀號，三躍三跳，化作獸形而去。地下遺物是一孩子屍，被其咀嚼只存半體，血已全枯。

　　或曰：屍初變旱魃，再變即為犼。犼有神通，口吐煙火，能與龍鬥，故佛騎以鎮壓之。

　　地仙遭劫
　　乾隆二十七年，杭州葉商造花園開池得二缸，上下覆合。疑有窖，命人啟之，則一道人趺坐在中，爪長丈許，繞身三匝，兩目瑩然，似笑非笑。問：「係何朝之人？」搖頭不答。飲以茶湯，亦不能言。商故富豪，喜行善事，蒸人參湯灌之，終不能言，微笑而已。商意是煉形之地仙功行未滿者，將依舊為之覆藏。其奴喜兒者，想取其爪誇人以為異物，私取剪剪之，誤傷其身，鮮血流出。道人兩眼淚下，隨即倒斃，化枯骨一堆。

　　余按《南史》列傳載，有人掘地開棺，見一女子，自稱將成地仙，慎無傷我。掘者利其金釧，斷腕取之，遂血流而化枯骨。方知古今事往往相同，殆劫數也，事見《王元謨傳》。

　　張閻王
　　杭州有張秀才者，素無行，武斷鄉里。一日過友人家，聞某村有女巫能呼召鬼神，從者甚眾。張往觀之，巫正作法，觀者如堵。張上前手披其頰曰：「汝妖言惑眾，罪不可逭。若我作閻王，必斬汝。」觀者群散去。未幾，巫果病落頭疽而死。人因呼為「張閻王」。

　　又數年，張小病，見兩公人，素不相識，邀之同行。走至一署，殿宇輝煌，兩神捲簾左右坐，中一神座，前垂簾，面不可見。張問：「神何故見召？」神云：「女巫告君，故召訊君。君定渠之罪甚當，原無冤枉，但君亦非正人，須自將生前作惡共有多少，一一自首。」令左右授以簡板，自書其上。張援筆直書，兩面寫完，尚覺未盡。神觀之曰：「只此數案，業已足矣，君自擬應得何罪。」張思之良久，曰：「應遭雷擊。」神曰：「不足蔽辜，當擊三次。」命捲起殿中簾，教張仰視，儼然己像。始悟前身即閻王，因有過惡，又輪回人世也。俄而兩公人復來送張回里，如夢初覺，汗流浹背。自是改過為善，一洗前非。

　　忽一日，雷電交加，震死於地，既而復甦。又數月，看戲於台下，雷電又至，張知擊己，叫眾人急避，果震死。少頃又蘇，踉蹌而歸，訓蒙於鄉。又一日，雷聲殷殷，繞屋不止，渠恐第三次擊死未必能活，因潛身於黑漆桌下。霹靂一聲，燒燬牀帳，張竟得免。心知劫數已過，仍理舉子業。

　　兩年，舉孝廉。會試不第，隨其戚梁階平中丞赴湖南巡撫任。路過漢陽，聞有某術士算命極靈，往訪之。術士云：「君此去小有佳處，但壽命已盡，只可一年即回，不可留戀。回來仍來一晤，我有要事奉托。」張思其言，如期便回。再往訪之，其人已死，留札一函。啟視之，乃乞其帶櫬歸里也。張為載棺回杭州，未一月，無病卒于家。

　　余按《廣博物志》云：「雷火所及，金石俱消，惟漆器不壞。」張之第三次得免，或以是耶？

　　梁氏新婦
　　杭州張孝廉來云：梁氏新婦娶未數日，忽然癡矣，口作北語，呶呶不解。細察之，乃其亡兄之口脗。其兄為姚河台之子，作廣西同知，卒於任所。口稱新婦為妹，云：「有要緊事，請主人面談。」適主人有足疾，不能登樓，乃請其夫人登樓。新婦云：「我來無別話，只要替造一斗姥閣，我便去了。」夫人卻之云：「汝要奉斗造閣，是姚家事，與梁氏無干。」乃云：「我與妹皆前生是斗姥侍者也。今姚氏家貧無力，非梁氏不可。如不依我，我便同妹去復原位了。」夫人不得已許之。新婦云：「非立誓賭咒，我不信也。」於是家人皆以為不可，與爭辯良久。姚公子生平並非佞佛奉道者，死後忽要奉斗，殊不可解。

　　杭州故事：新婚婦手執寶瓶，內盛五穀，入門交替。梁氏新婦執寶瓶過城門，司門者索錢吵鬧，新婦大驚，遂覺恍惚。後吃符水，神魂少定，曰：「我有三魂：一魂失落於城門外，一魂失落於寶瓶中，須向兩處招歸之。」家人如其言。新婦曰：「城門外魂已歸矣，寶瓶中魂為米櫃所壓，尚不能出，奈何？」蓋杭州風俗，以新婦所執寶瓶俱放米櫃中故也。如其言，病雖差，而神氣依舊恍惚。

　　小婢入穴
　　張又言：其尊人星子先生督學江西，有小婢甚蠢，忽然伶俐，家人異之。
　　一日閉門洗浴，久而不出，呼之不應，窺之無人。撬門而入，則浴盆之水尚溫也，四面窗關，纖塵不動，但地板上有小洞，僅容一鼠出入者。啟板尋之，中有穴深丈許，婢臥其中，癡迷不醒。灌以薑汁，良久方蘇，云：「一月之前，遇一少年婦人，待之甚厚，教之甚勤，其忽變蠢為黠者，皆此婦所教也。語我云：『我有冤，要你主人申雪。』我許之，而不敢上言。隔數日，婦來責我失約，我對以畏主人，故不敢。婦云：『你所說亦有理，我不怪你。我有絕好花園，何不同我往游？』遂拉至一處，有小小紅門，狹室數間。我云：『並無可游，我要回去。』婦人云：『我與你且去小坐片時，養養足力。』忽聞外邊喧嚷聲，婦人驚避而走，方知你們來尋我。」遂拉之出穴，鬼亦杳然。

　　婢年十六七，隨即嫁人，至今安然無恙，年已五十餘矣。

　　吹銅龍送枉死魂鍋上有守飯童子
　　慈溪袁玉梁乩上扶出汪姓者，嚴州人，秀才，赴秋試，死於七里瀧，飄蕩無歸，憑乩語人，云：水死者其初死時輒有人收管，入一處如今之班房，其主之者名司官，次日始查籍貫，遣卒解赴閻王。起行時，吹銅龍送之。銅龍以銅為之，曲其柄，如今之馬上小喇叭狀，聲甚淒切。汪至冥府，王查其生平無大惡，釋之，亦不令托生，亦無人拘管，聽其飄揚，故得至此。並言鬼無樂趣，每苦寒冷，必欲就人身傍，吸其生氣，始得融暢。倘吸氣之時數鬼爭擠，一有不慎，逼近人體，即有焦灼之患。

　　又怕大風，風起時，必伏地不能行，因風大即帶有罡氣，風著鬼體，其重如山，每望見風起，色如黑漆。遇大風時，如板片一般，片片擦鬼背而過，能令鬼體消鑠。

　　又苦饑，輒入人家竊飯氣為食，凡大家食脂多者，其飯氣濃厚，食之耐饑；貧家飯氣薄，不足供飽食也。竊飯時，鍋上常有童子守之，童子屬灶君所管，每見鬼竊飯氣，必相追逐，故大家之飯亦不易得。其竊飯氣，必俟飯熟開鍋時，有風，則飯氣四散，鬼以手攫之，如絲絮狀，可摶而食。若無風，則飯氣上達，為童子所守，不可竊也。

　　打破鬼例
　　李生夜讀，家臨水次，聞鬼語：「明日某來渡水，此我替身也。」至次日，果有人來渡。李力阻之，其人不渡而去。夜，鬼來責之曰：「與汝何事，而使我不得替身？」李問：「汝等輪回，必須替身何也？」鬼曰：「陰司向例如此，我亦不知其所自始，猶之人間補廩補官必待缺出，想是一理。」李曉之曰：「汝誤矣！廩有糧，官有俸，皆國家錢糧，不可虛靡，故有額限，不得不然。若人生天地間，陰陽鼓蕩，自滅自生，自食其力，造化那有工夫管此閒帳耶？」鬼曰：「聞轉輪王實管此帳。」李曰：「汝即以我此語去問轉輪王，王以為必需替代，汝即來拉我作替身，以便我見轉輪王，將面罵之。」鬼大喜，跳躍而去，從此竟不再來。

　　道士留符
　　常州吳某，刑部郎中諱楫之祖，素好道。自京師歸，店晤一道士，風采絕異，不帶行李而宿。夜覘之，赤身而坐，氣咻咻然從耳中出，蚊不敢近。旦起將行，吳詢所往，曰：「我雲遊無定處。」吳拉之南歸，供奉甚敬。居數年，臨死授二符曰：「我受君恩未報，他日有事，可以此符鎮壓，所以謝君也。」

　　已而吳某卒，其夫人大病垂危，屢見鬼魅，夜遣婢環視。有僕素健壯，好酒有膽，設席於門外，已醉睡矣，夢一老者，隨一童子，持壺杯各一，謂童子曰：「彼好酒，可令飲一杯。」童子將一杯置老僕臍內斟之，初覺甚熱，後不能耐，乃大呼而起，咳嗽一聲，口血已噴滿地，從此鬼更猖獗。

　　未幾，家人收拾地方，將停夫人之柩，偶在箱中翻出道士符，乃釘掛帳上。夫人久不言語，見忽詫曰：「帳上懸一明鏡，中有甲冑將軍持刀逐鬼，鬼盡遠遁矣。」夫人從此病癒，又十餘年而終。親友中有病家借其符驅鬼，無不驗者，旋竟失去。

　　奪狀元須損壽
　　康熙癸未，江南士子赴都會試。某解元負才傲物，陵轢同輩。每曰：「今歲狀元，捨我其誰！」同輩不堪其侮。

　　既至京師，試期且近，同舍生夜夢文昌帝君升殿臚傳，及唱名，則某果狀元也，同舍生意竊不平。未幾，有女子披髮呼冤曰：「某行止有虧，不可冠多士，須另換一人。」帝君有難色，顧朱衣神問之。朱衣神曰：「萬曆間亦有此事，以下科狀元移置上科。其人早中三年，減壽六歲，此例今可照也。」遂重唱名，狀元為王式丹。

　　旦起，某大言如常，同舍生告之以夢。某失色曰：「此冤孽難逃。」匪特不思作狀元，並不復應試矣。亟束裝歸，半途而卒。是科狀元果王式丹也，壽六十。

　　照心袍
　　錢塘錢蔭庭云：曾從天津買舟回杭，同舟楊姓者，無錫秀才，日坐舟中，默默罕言。錢因其木訥，亦不與共談。一日偶言因果，錢甚不信，楊因極言其有，且云一月內有數夜往陰間公差，專司鉤取人命之事，皆以一紙票注其人名。若有一命之榮及侯王將相，必加一硃印，如人間官府牌票。其印文彷彿官印篆法，但不識其為何字。閻王訊問陽間善惡，先用一袍罩人身上，如人間一口鐘之樣。人著此衣，在生曖昧虧心之事不覺自吐。陰間待人極寬，人在陽間有一惡念，若復有一善念，即將前惡念銷去。司此印者，前明于忠肅公掌之，至今尚未遷去。」

　　羅剎國大荒
　　趙依吉臨安歸，遇僧說本年二月六日有臨安二人，一姓趙，一姓李，販豬，來賣於杭州。到半途，趙豬已賣矣，欲先歸。李姓者要與同歸，趙不肯，李怒罵曰：「汝雖行，必有惡鬼攔阻，不得到家。」某惡其言，禱於玄壇廟而行。

　　至大橋渡，夜已二更，果見前四人：蓬頭惡面，七竅流血，環而圍之。渠恃勇欲揮拳，一鬼以黑帕直套其頭，便覺冷氣攻心，口不能聲，倒於地矣。群鬼以泥塞其口、鼻。忽前有人持棍來趕散四鬼，以手提趙擲之曰：「我將來救汝，我即玄壇神也，此四鬼者，因昨年羅剎國大荒，餓鬼無處覓食，故逃入中國作祟。汝所遇者，羅剎之餓鬼也。但子雖脫於禍，恐有後患，須到家後用香十三枝，自灶前點至門外，方可脫然。」

　　趙驚醒，不料其身已臥自家門外，乃望空拜謝。如其言，果無恙。

　　紹興李先生
　　紹興李直穎，作幕山東太谷縣。夜眠書齋，有老人伸靴於坑下曰：「我山陰人，亦幕客也。死不得歸，奴竊銀信衣服而逃，至今家中猶未能知，求君為我寄信到家。」李曰：「不必寄信，我即日要返舍，歸時即送君柩歸可也。」鬼大喜拜謝，且曰：「無以報恩，願代為辦案。」從此，李每宵熟寢而几上之案已辦定矣，一時有神明之稱。逾年，送其柩歸，其妻子泣迎於門曰：「昨夜夢老相公靈輀而還家，故在此相迎也。」

　　怨氣變蛇
　　亳州貢生郜某，家頗富，住城西五里，地名小鎮。家多豪僕，皆倚主人之勢，橫行鄉曲。鄉民陳老有田數畝，與郜宅相近，禾稼屢被郜家騾馬踐傷，與之理說，反受豪奴辱詈。陳老自度勢不相敵，莫敢誰何，致成膈疾，年餘將死。

　　一日，喚工人至家作棺，謂工人曰：「棺後為我開一小穴。」聞者皆詫之，問其故。陳老曰：「我被郜某欺，氣而死，自諒生不能報仇，欲死後變蛇，以食郜之心肝，方泄我恨。」工人笑而從之。至晚，工匠歸過郜宅，咸以此事為新聞，笑語喧嘩。適值郜某閒立門外，見眾人狂笑，因內中有素熟識者，問之，其人即將陳老語相告。郜驚曰：「我實不知。」

　　明日清晨，至陳家云：「前事皆家人放肆，故親來請罪，望翁宥我。」陳老曰：「公果不知，能將家人某某等當我面責處，我即不恨公也。」郜曰：「可。」即邀陳老至家，將家人重責，又著叩頭陪禮，並留之小酌。陳老大悅，即能進飲食。忽胸中作嘔，吐出一物，長尺許。眾視之，乃一小蛇，游於痰沫內。郜駭然曰：「非我今日請罪，則翁必化蛇來報矣！」自後陳病亦愈。

　　心經誅狐
　　錢唐秀才鄭國相，有妹適羅氏，於康熙甲申十月初旬夜坐，忽有風從窗隙中入，微有氣息，旋見一少年滿妝美女嬉笑而至，後隨一毛物，不滿三尺，身披半臂。美女與妹言笑，不覺隨之而行，或山林，或城市，來往輕疾，不知其魂之離體也。或僵臥三五日方蘇。妖戒勿泄，泄必害其性命，故不敢語人。其家以為病瘋如此者。

　　至乙酉八月，國相遠歸鄉試，延妹回家，中秋晚，再四詰之，始吐其實。是夜，妖即鬧至五更而去；次夜復至，妹即暈絕。國相拿妹衣領，朗誦《心經》，始得釋回。每日因虔禱所供大士前，願刊施二千餘部，除妖救妹。是夜妖至，舉家朗誦大士寶號，飯頃始蘇，云：「正在危急之際，空中現大士，呼：『孽畜，何得至此？』妖應曰：『因饑覓食耳。』大士叱之，隨去，以手向妖一指，騰空而起，妖亦不見。」眾覺旃檀香滿室，妹得安寢。

　　次日午後，忽又女魂附體，口作北音。國相取《周易》鎮之，彼云：「『乾元亨利貞』，我曾讀過，不須取來。」口中只喚「還我胡三歌來」不絕。因一一詢之，云：「我姓繆，喚繆三姑。年十六歲時，池邊採荷花，見一美女與我笑語，云是汪大姑，背後隨者即胡三哥，名叫將恒，自稱天下老狐第三，故兒胡三哥。我被其迷，因此而亡。汪大姑得脫生去，今已四十二年。我依倚胡三哥，尋一替代。去年十月，連你妹子尋有三人，期在一年之內，三人中必將一人收盡眼光，方可替代。今胡三哥被收，我無所歸，奈何？」國相云：「汝何不歸母家、夫家？」云：「母家遠在江西，不能去。七月間，見蘭盆會上丈夫搶食，想已不在人世矣。」言訖淒然。

　　國相允以誦《心經》三百卷超度，才即合掌禮謝云：「得此，我可再生人世。你為我先誦兩卷何如？」國相每誦一卷，繆即念阿彌陀佛一聲。誦至三四卷，乃云：「不須多誦，若多，則太重了，我手不能持。」並索燒酒、牛肉、銀錠五百、煙筒、荷包，一一從之，起身作禮致謝而去。

　　飯頃，妹病始蘇，作呻吟聲云：「我被繆三姑藏山洞中，正在啼哭，忽見繆三姑面色微紅，似有酒氣，胸懷銀錠，口含煙筒，手捧白紙經卷，口稱『般若波羅密多』而來，云：『汝父兄念汝，領汝回去。』走得腳痛，故呻吟也。」

　　次早，忽又作繆語云：「菩薩不忍將胡三哥殺害，不過拘繫而已。今聞胡三哥要打千尺深地洞逃出來，害汝妹性命，我感你恩，故來報信。大相公可再求大士，使他不得逃出。」國相又虔禱大士前，願再刊施《心經》千卷，共三千卷，並將此胡三哥為怪之事載於經後，普勸世人。禱畢，繆三姑云：「如此甚好，但昨日與我的銀錠，虛數不敷。」又云：「《心經》被人來奪扯碎了，煙袋因狗叫心驚失掉了。今要銀錠一千，裙襖二副，仍要煙袋、荷包、燒酒、牛肉。許我《心經》，可先念三十卷，須做一紙箱，開箱對箱朗誦，自然卷數在內。」又云：「九月初一日，可齋供大士，將你妹子歸依菩薩，取名觀貞。打一銀鎖，將法名鑿上，掛在胸前，以避凶災，以保年壽。」於是一一備辦，候暮而送。又云：「此刻大士已帶了胡三哥到城隍處，你妹子亦去赴審矣。」

　　黃昏後，妹蘇曰：「城隍廟審事，回來備說。先在廟門外見城隍神接大士上殿正坐，城隍在下側首旁坐，我跪大士側邊，胡三哥跪丹墀下。大士向城隍說了此話，城隍就向胡三曰：『孽畜，何得擾害生人？』胡三答曰：『我原在新官橋裡住，因橋拆造，借居羅家空樓。此係女鬼，他來跟我覓食的。』城隍即令判官查我父母及吾兄之籍，又查羅宅之籍。查畢，叱曰：『他是生人，如何說是女鬼！』喝令掌嘴。掌畢，復抽籤擲地，將胡三哥重打三十板，曰：『我處亦不究你，解往真人府去治罪。』隨點役二人，備文解去。解差手執紅棍，將胡三哥鎖押而去。大士出廟昇天，我亦出廟門，繆三姑領我回來。」於是延巫祭奠繆三姑，相送而去，不復來矣。

　　至二十六夜，其妹夜半夢前解差二人，一人手執長槍，槍上掛一毛頭，帶有血痕，曰：「胡三已正法矣。」妹驚醒。次夜，甫就枕，即有一毛頭滾地而來，將女左臂帶衣痛咬一口。隨即喊叫，其頭不見，只見左臂衣上染有血痕。自此，或晝或夜，每見毛頭在腳邊滾來滾去。

　　九月初一日，依繆三姑之言，置鎖鑿名，齋供大士。妹見大士吩咐：「胡三已經正法，你終身勿往東南去。汝兄許繆三姑《心經》三百卷，他得此經，已成地仙矣。我之《心經》重大，汝兄須加敬奉。」大士又取香灰在女頭上書符鎮之而醒，於是國相同妹叩謝。但滾地之頭不時來攪，國相亦每夜夢與人毆擊，不見其形，但覺有一不滿三尺之黑物而已。忽悟《心經》佛力浩大，可以解冤釋結，超度苦魂，又向大士前再拜，願誦《心經》三百卷，超度胡三，以解此結。於是毛頭亦不復再見。此皆國相親歷之事，向人言之。

　　旱魃有三種
　　一種似獸，一種乃僵屍所變，皆能為旱，止風雨。惟山上旱魃名格，為害尤甚，似人而長頭，頂有一目，能吃龍，雨師皆畏之。見雲起，仰首吹噓，雲即散而日愈烈，人不能制。或云：天應旱，則山川之氣融結而成。忽然不見，則雨。

　　鬼腳甚香能行經受胎
　　寧波周秀才，在于潛署內作幕。久之，形狀羸瘦。同事疑之，叩問，總言無他。一日同食西瓜，客有言鬼無腳，周忽云：「鬼不特有腳，且女鬼之腳甚香。」群問：「何所見？」周頗悔失言。眾再四詰之，始言於某夜月光下有所感觸，對月長歎，忽見對過廊下，有一婦人，甚美，亦對月長歎。周初疑為署中人，坦然不懼，訊其所歎何故，遽答曰：「子不知我之所歎，猶我之不知子之所歎也。」少頃，周閉門而睡，心悔月下逢此美婦人，惜未細談。忽聞窗外小語云：「君果有意，當於明夜月下再會。」

　　至次夜，周屏僮僕，相俟月下，久不至，疑其爽約。至四更，忽見婦人踉蹌而來曰：「我為君馳千里而來。」叩之故，曰：「今夜往江南六合祝盟姊壽，去時有同伴數人。恐久留失約，故撇同伴獨回。途間恐遇虎狼，膽怯行遲，故後期。天且漸曉，不能繾綣，如君必欲相會，可與僮僕分居，恐與陰陽有犯。」如其言。奴知主人室中有鬼，堅不肯移。周大怒，奴始從之，然每夜必窺探主人之室。婦人遂不至。久之，僮亦釋然，不復來擾。

　　忽婦人至曰：「君毋畏，我係前幕友某人之妾，松江人。偶小疾，為庸醫所誤，遂歿。以陽壽未終，冥籍不收，可以閒遊。查《露水夫妻簿》上，與君有緣，但注定只應交媾一百十六次。若無人知，則相處可長，否則，緣盡便散。」又云：「君外尚有一人，亦有夙緣，應數百次，不知何日得會。自此後可為地仙，不復輪回。且我行徑受胎，皆與人同，奈君命中無子，我不能為君嗣續耳。」從此，周形神愈憊。

　　同人知其事，促之歸。周亦以同人皆知，身不能安，遂歸寧波，身漸充肥。周每與女交，用紅圈印於憲書月日之下，同人數之，得一百十六圈。

　　王弼
　　王弼，字良輔，秦州人。行醫延安，遇巫王萬里與從子尚賢賣卜龍沙，忿其語侵，坐折辱之。萬里恚甚，驅鬼物懼弼。

　　弼夜坐，忽聞窗外悲嘯聲，啟戶視之，空庭月明，無有也。翌日，晝哭於門，且稱冤。弼乃祝曰：「豈予藥殺爾邪？苟非余，當白爾冤。」鬼曰：「兒閱人多，惟翁可托，故來訴翁，非有他也。翁若果白兒冤，宜集十人為證佐。」弼如其言。鬼曰：「兒周氏女也，居大同豐州之黑河，父和卿，母張氏。生時月在庚，故小字為月西。年十六，母疾，父召王萬里占之，因識其人。母死百有五日，父晝臥，兄樵未還，兒偶步牆陰，萬里以兒所生時日禁咒之，兒昏迷瞪視不能語。萬里負至柳林，反接於樹，先剃其髮，纏以彩絲；次穴胸割心肝暨眼舌耳鼻指爪之屬，粉而為丸，納諸匏中；復束紙作人形，以咒劫制，使為奴。服役稍怠，舉針刺之，痛不可言。昨以翁見辱，乃遣兒報翁，兒心弗忍也。翁能憐之，勿使銜冤九泉，兒誓與翁結為父子。在坐諸父慎毋泄，泄則禍將及。」言訖，哭愈悲。弼共十人者皆灑涕，備書月西辭，聯署其名，潛白於縣。

　　縣審之如初，急逮萬里叔姪鞫之。始猶抵拒，月西與爭，反覆甚苦，且請搜其行橐，遂獲符章印尺、長針短釘諸物，萬里乃引伏云：「萬里，廬陵人，售術至興元，逢劉煉師，授以採生法，大概如月西言。萬里弗之信，劉於囊間解五色帛，中貯髮如彈丸，指曰：『此咸寧李延奴，為吾所錄，爾能歸錢七十五萬緡，當令給侍左右。』萬里欣然允諾。劉禹步焚符祝之，延奴空中言曰：『師命我何之？』劉曰：『爾當從王先生游。先生，仁人也，殊無苦。』萬里如約酬錢，並盡受其術。復經房州，遇鄺生某，與語意合。又獲耿頑童者，亦奴畜之，其歸錢數如劉。戒萬里終身勿近牛犬肉，近忘之，因啖牛心炙，事遂敗，尚復何言。」縣移文豐州，追和卿為左驗。和卿來，心頗疑之，雜處稠人中。弼陽問：「誰為爾父？」月西從壁隙呼曰：「黑衣而蒲冠者是也。」和卿慟，月西亦慟，慟已，歷叩家事，慰勞如平生，官為具成案上大府，將定罪，而萬里死於獄。

　　初，弼訴縣歸，親賓持壺觴樂之，忽聞對泣聲，弼詢之，鬼曰：「我耿頑童、李延奴也，月西冤已伸，翁寧不憫我二人邪？」弼難之，頑童曰：「月西與翁約為父子，吾獨非翁兒女邪？何相遇厚薄之不齊也？」弼不得已，再往縣入牒。官逮頑童父德寶、延奴父福保至，其所言皆驗。自是，三鬼留弼家，晝相隨行，夜同弼臥，雖不見形，其聲瑯然。弼從容問曰：「門當有神，爾曷從入？」月西曰：「無之，但見繪像懸戶上耳。」曰：「吾欲爇紙錢賜爾何如？」曰：「無所用也。」曰：「爾之精氣能久存於世乎？」曰：「數至則散矣。」

　　頑童善歌，遇弼飲，則唱漢山東調為壽。弼連以酒酹地，頑童輒醉，應對皆失倫。客戲以醯代之，頑童怒曰：「幾蜇吾喉吻！何物小子，惡劇至此？」嘵嘵然數其陰事不止，客慚而遁。月西尤號黠慧，時與弼諸子相謔，言詞多滑稽。諸子或理屈，向有聲處擊之，月西大笑曰：「鬼無形，兄何必然，徒見其不智也。」凡八閱月，始寂寂無聲。

　　蕭總管求焚
　　戚南元為歸安知縣，有蕭總管祠甚靈，廟壯麗特甚。一日過之，值賽會之期，聚數千人，戚告於神曰：「天久不雨，若能禳神得雨則善；不爾，廟且毀，罪不赦也。」舁木偶於橋上，竟不雨，沉之水中。數日，舟行，忽木偶自水躍入舟中，侍者失色走報曰：「蕭總管來！蕭總管來！」戚笑曰：「是總管求焚也。」命繫其舟側。顧岸傍有社祠，別遣黠隸易服入祠，戒之曰：「伺水中人出，械以來。」已而果然，蓋諸賽者賄沒人所為也。遂焚之，而杖作偽者。

　　全州兵書匣乃水怪奔雲之骨
　　乾隆丙辰，余過廣西全州，見絕壁之上有匣，似木非木，其上無蓋，舟人云諸葛亮藏兵書處。甲辰，余再過全州，已將五十年矣，仰而諦視，絲毫無損，疑世上焉得有此不朽之木。後廣西布政司奇公過其地，用千里鏡測之，的是木匣，非石匣也。其下江流迅急，舟難久停，心中終以為疑。

　　後閱《湧幢小品》云：嘉靖皇帝常遣南昌姜御史往取兵書。姜架雲梯，募健卒緣梯而上，乃一木棺，厚尺許，黃黑色，其上有蓋。啟之，中有白骨，頭顱大如車輪，兩牙長一尺餘，鋒利如刃，遂取以下。御史據實奏聞，瘞其骨於山側。是夜，姜夢一虎頭人，長丈餘，撞門而入，瞪目怒曰：「余，水神巫支祈之第三子奔雲是也，能出入風雲，吞齧虎豹。當禹治水時，我父子與之大戰。我敗伏山澤中，伯益來放火，幾為所燒，我咬傷伯益之指而逃。禹王大怒，命天將庚辰用神霄劍斬我，擲屍江中。其時我父尚在，命群水怪取陰沉木為棺，葬我於此。將來劫滿時，我尚想下世報仇，汝乃命某卒來剖棺戮屍耶？然汝貴人也，奉天子命而來，我不能害。彼破棺之卒，吾將取其命矣！」言畢而去。次日，卒果暴亡。

　　余按陰沉木乃洪荒以前之木，經過劫灰者，萬年不壞，以故歷千百年巍然不朽。其蓋被姜御史所取，故今猶暴露也。余丙午游武夷山，見大藏山洞之虹橋板森森架立，恨無姜御史其人者，架雲梯取而視之。


第四卷


　　帝流漿
　　方延濟善乩術，其主乩者每年必有一仙。戊子主乩者陳真人，字髯翁，善與眾談論。一日，眾人以溺鬼必帶羊臊氣，是何緣故，陳云：「凡人魄入地，沾水即臊。河中皆淤泥，本多積穢，魄漬其中，七日即作羊臊氣。凡河水鬼帶羊臊氣者不能祟人，必五年之後無此氣便能禍人。」

　　又云：「焚死之鬼五體不全，必覓伴合併而後能成形，或二三人合併不等。其併法：老不併少，男不併女。」

　　又云：「凡草木成妖，必須受月華精氣，但非庚申夜月華不可。因庚申夜月華，其中有帝流漿，其形如無數橄欖，萬道金絲，累累貫串垂下。人間草木受其精氣即能成妖，狐狸鬼魅食之能顯神通。以草木有性無命，流漿有性，可以補命；狐狸鬼魅本自有命，故食之大有益也。」

　　討亡術
　　杭州陳以逵善討亡術，凡人死有未了之事者，其子孫欲問無由，必須以四金請陳作術。其術擇六歲以上童子一人與亡人素相識者，命其閉目趺坐，在童子背後書符於其頂，其符內有「果齋寢氣八埃台戾」八字，其時命家人燒甲馬於門外。書畢，即瞑目睡去。見當方土地背負一包裹，牽馬命騎，同至冥司尋亡過人，詢悉其生平未了之事畢即蘇。其術尤盛行於杭城。

　　布政司司房土地，相沿為漢蕭何。一日方作術時，童子忽瞪目大呼曰：「我乃漢丞相蕭何，陳以逵何等人，敢以邪術驅遣我為童子背包牽馬！因汝誦《太上玄經》來教我，不敢不遵。此後如敢再爾，吾將訴之上帝，即加陰誅。」陳貪利不改。

　　一日行法，土地乃領童子經由枉死城中，見斷體殘肢猙面惡鬼提頭擲骸遍滿馬前，童子驚駭而寤，以後不敢再奉其法。陳不得已，復教以劍訣，命童子手中執一劍，仍誦前經。土地復領至前所，童子遵訣舞劍，斲殺數鬼，眾鬼號呼。忽見空中金光萬道，眾鬼喜曰：「關帝降矣！」見土地揖於帝馬前，喃喃不知作何語。有頃，牽童子馬至帝前，帝諭之曰：「我念以逵老奴才奉太上玄宗之教，故不忍即滅其法。汝可傳諭他，以後倘敢再行其術，我當即斬其首。」乃命周倉以青龍刀背擊童子一下。童子大叫而醒，嗣後遂絕志不復從陳受法。

　　陳久之益貧，無所得食，偷於他處復行其術。是年秋，夢至錢塘門外黑亭子灣，見一木榜上羅列其罪，當於九月十三日誅斬妖人陳某。醒後略不為意，稍稍白其夢於人。至期，有好事者欲驗其言，往至陳家，見陳身易道服，遍體書符，口誦經咒，似有解禳之法。良久，忽大叫曰：「被斬！被斬！」眾云：「汝尚能言，何以云被斬？」答云：「幸我魂多，斬之不死，然亦不能久延矣。」未幾病死，視其頸，皮肉雖好而內骨已斷矣。

　　學竹山老祖教頭鑽馬桶
　　湖廣竹山縣有老祖邪教，單傳一人，專竊取客商財物。其教分兩派，破頭老祖，即竹山師弟。學此法者，必遭雷擊。學法者必先於老祖前發誓，情願七世不得人身，方肯授法。避雷霆須用產婦馬桶七個，於除夕日穿重孝麻衣，將三年內所搬運之銀排設於几，叩頭畢，遂鑽馬桶數遍，所以壓天神也。

　　有江西大賈伙計夜失去三千金，旦視箱簏，絲毫不動，惟包銀紙有蟲蛀小孔而已。因記船過襄陽，有搭船老翁借居艙後，每晚輒焚一炷香，向空三揖三拜，口喃喃誦咒，聽之不解，疑即竹山邪教也。識者包銀用紅紙，四面以五穀護之，則其法不能行。

　　關帝現相
　　桐城姚太史孔鋠云：曾於北直某觀察署請乩仙判事，署中親友齊集，惟觀察年家子某靜坐齋中不出。或邀之，曰：「乩仙不過文鬼耳，我事關聖者也，法不當至乩壇。」客曰：「關帝可請乎？」曰：「可，並可現相。」遂告知觀察。

　　觀察親祈之，年家子愀然曰：「諸公須齋戒三日，擇潔淨軒窗設香供。諸君子另於別所設大缸十口，滿貯清水，諸公跪缸外伺候。」年家子遍身著青衣仰天慟哭，口諄諄若有所訴。忽見五色雲中帝君袞冕長鬚，手扶周將軍自天而下，臨軒南向坐，謂年家子曰：「汝勿急，仇將復矣。」某復叩頭大哭。周將軍手托帝君足飛去，只見瑞氣繚繞而已。諸公為金甲光眩射，目不能開，皆隔水缸伏地。

　　一日，年家子不辭而去，聞某大僚中惡於道，皆疑之，終不知所報何仇也。

　　鼠作揖黃鼠狼演戲
　　紹興周養仲，在安徽作幕，攜外甥某居縣署。空屋三間，向來人不敢居，周不信，打掃潔淨，自居內間，點燭而臥。

　　忽見房門自開，有一白鼠如人拱立，行數步，鞠躬一揖，至牀前又一揖，躍而登牀。其旁有兩黃鼠狼，拖長尾，含蘆柴，演呂布耍槍戲，似皆白鼠之奴隸，求媚於鼠王者也。白鼠伏周君足下，由腹下徐徐而上，肢體如酥，頗覺樂甚；至胸前，便覺如石壓身，不能動。鼠以嘴對嘴，撓其沫而食之。漸褪下，仍由其足下牀，向門一揖而出。周亦無恙。拜上

　　其甥在外，只見鼠初來時，一揖而門開；出又一揖，而門閉如故。韓詩云「禮鼠拱而立」，其信然歟！

　　溫元帥顯靈
　　陽湖令潘本智之太翁用夫開錢莊，忽失銀千金，仁和令李公學禮親為踏勘，於灰中查出六百金。李公以為諸伙計之事，欲押帶赴縣。太翁云：「此輩皆老成力作之人，必不為此，帶我家奴僕研訊可也。」眾伙計云：「非主人仁厚，我輩皆當受刑。雖然，我輩亦當赴元帥廟明明心。」眾始到廟門，內中一人忽閉目大叫：「莫打！莫打！我說，我說。你可將甕中四百金令汝兄手捧到廟。」諸人見此光景，同搜其家，四百金宛然在甕，其兄遂頭頂四百金送廟中。李令取其親供，判云：「此冥法也，非官法也，候其安靜，帶縣發落。」未幾，其人已投水死矣。

　　僵屍拒賊
　　杭州洋市街石牌樓販魚人，每五鼓出艮山門販魚，見樹林內燈光隱隱，有美女子獨坐紡績。每日如此，並無別人，疑為鬼，亦不懼。

　　一日，有白鬚叟語之曰：「君慕此女，欲以為妻乎？我有法，依教則事可圖。明早須持一飯糰闖入彼室，誘彼開口，則以飯塞其口，負之而歸，勿令見天光，便與人無異矣。」如其教，果得此女。閉樓中，伉儷甚篤。年餘生子，亦能飲食，天陰則下樓執炊。積廿餘年，娶媳生孫，家亦小康，開茶肆。

　　一日，天大熱，目光如火，其媳聞姑下樓，至梯無聲。視之，有血水一攤，變作僵屍。其夫心知其故，亦不甚痛苦，但買棺收殮，每夜於棺中出入。嘗有賊入前門，有人擋之；入後門，又有人擋之，皆僵屍為之護衛也。

　　亡父化妖
　　某太守，西北人，其父已死多年，忽一日乘馬而來，與生無異，曰：「我已得仙，但愛汝，未能忘情，故來視汝。汝可掃一靜室與我居住。」其子雖疑，然聲音笑貌舉止作事果其父也，遂事之如生。日間看書，夜中或寐或不寐，久亦飲食如常，遂相安焉。

　　年餘，江西張真人過其地，太守告之。張曰：「妖也，豈有仙人復久居城市無一毫異人者乎？能與見否？」太守告其父，父欣然曰：「我正欲與天師相見。」談吐如故。天師曰：「此妖非我所知。」詢之老法官，云：「當乘其不備勘破之。」一日，其父正寫字時，法官忽從背後喝之，遂驚如木雞癡立。法官出袖中天蓬尺從頭量之，量一尺則短一尺，量一寸則短一寸，至足而滅，衣冠如蛻，剩脛骨一一條。法官曰：「此先太翁之真骨也，為狐鑽穴，野狗銜出，受日月精華而成此妖，所以能言前生之事。再與女人交，得陰精，其禍更不止此。」太守欲請骨而葬之，法官不可，曰：「勿貽後禍。」遂攜之去。

　　余按《太平廣記》載，唐時，李霸死後還家，處分奴僕，俱井井有條，然獨居一室，不與人見。一日，其子孫逼而視之，變作青面獠牙之鬼，頭大如車輪，眼光如野火，子孫大懼而散，霸從此亦遂不來矣。

　　乾麂子
　　乾麂子，非人也，乃僵屍類也。雲南多五金礦，開礦之夫，有遇土壓不得出，或數十年，或百年，為土金氣所養，身體不壞，雖不死，其實死矣。

　　凡開礦人苦地下黑如長夜，多額上點一燈，穿地而入。遇乾麂子，麂子喜甚，向人說冷求煙吃。與之煙，噓吸立盡，長跪求人帶出。挖礦者曰：「我到此為金銀而來，無空出之理。汝知金苗之處乎？」乾麂子導之，得礦，必大獲。臨出，則紿之曰：「我先出，以籃接汝出洞。」將竹籃繫繩，拉乾麂子於半空，剪斷其繩，乾麂子輒墜而死。

　　有管廠人性仁慈，憐之，竟拉上乾麂子七八個。見風，衣服肌骨即化為水，其氣腥臭，聞之者盡瘟死。是以此後拉乾麂子者必斷其繩，恐受其氣而死；不拉，則又怕其纏擾無休。

　　又相傳，人多乾麂子少，眾縛之使靠土壁，四面用泥封固作土墩，其上放燈台，則不復作祟；若人少乾麂子多，則被其纏死不放矣。

　　石某
　　下津橋石某，開米鋪，家素豐。忽病，女鬼憑之，作杭州聲口，云石某前生與女鬼比鄰開當鋪，女鬼之父作客在外，家有月台，男女彼此眷戀。一日，正在月台上私語，女鬼之叔自外來，被其撞見，男竄逸去，女被叔父羞削，慚愧自盡。男受驚而回，又聞女死，亦一病而亡。男轉生石家為男，女鬼尋覓三十餘年，始知在蘇州，是以尋覓而至。石家哀求，情願當祖宗供奉於書房，石某果愈。未幾，一女痘亡，有老嫗見此女坐鬼膝上，鬼抱而嬉。石大怒罵鬼，停其祭禮，鬼大作祟，乃復求饒而祭之如初，鬼仍平靜。

　　半年後，忽一日附石某身上云：「吾從此去矣，快備酒席車船。」家人問故，曰：「監生娘娘來領我投胎在揚州張姓家，第三子是我也。」

　　托人詢之，果然。

　　物變
　　每年八九月間，于闐河石子化玉，採者以腳踹之。兩岸卡兵傳鼓，見一人傴僂俯身，必須得玉以獻，否則治罪。採盡，則明年復生。天大霧，則山上石變者為山料，河中石子變者為水料。俄羅斯國有鳥來千群，一遇大霧，即伏地不動，化為灰鼠。其他沙魚變虎、變鹿，兩蟻相鬥便化為蠅蝦，爬蟲變蜻蜓，為人所撲，則怒毒而變蜈蚣。

　　人變樹
　　外國兀魯特及回部民從不肯自盡，云自盡者必變樹，樹易招斬伐，故不願也。秦中明府蔣雲驤云。

　　水精碧霞洗
　　漳州山上有氣衝上，即知其下有水精；滇南聞大雷，便生碧霞冼。皆因時變，並非洪荒以來已有之物。

　　浮提國
　　浮提國人能憑虛而行，心之所到，頃刻萬里。前朝江西巡按某曾渡海見其人，相貌端麗，所到處便能學其言語，入人閨闥，門戶不能禁隔，惟從無淫亂竊取之事。

　　刀瘡藥
　　甘肅田五之變，官兵殪之於石峰堡，死者甚眾。諸童子割男女之陰聯為一副，賣錢十二文。配刀瘡藥者爭買之，過一宿則臭腐不可用。

　　乩仙靈蠢不同或倩人捉刀
　　乩仙靈蠢不同。趙雲松在京師煩鄉人王殿邦孝廉請仙，殿邦本有素所奉仙，不須畫符，焚香默祝即至，下筆如飛，俱有文義。或雲松與之倡和，意中方想得某字，而乩上已書，每字皆比雲松早半刻。及雲松在滇南果毅公阿將軍幕下，阿公之子豐升赫亦能請仙。一夕邀雲松同觀，而乩大動不能成字。雲松知其非通品也，乃戲為之傳遞。意中想一字，依約至喉間，則乩上即書此字；意中故停不構思，則乩上不能成字矣。

　　拔鬼舌
　　蔣敬五之僕阿真，勇而好酒。常隨主寓西直門，其地多鬼，人不敢居，阿真居之。夜有鬼披髮而來，某方醉，不懼也。鬼伸舌丈許以嚇之。阿真起，以手執之，並拔鬼舌，冷軟如綿。鬼大號而去，乃置舌席下。次早視之，一草繩耳。鬼從此絕。

　　蔣瑩溪
　　蔣瑩溪贅於華亭王氏，內弟繼勛娶於桐鄉，歸未數日，室中失牙箸銀器數件，搜得於贈嫁之僕處，將鳴之官。是晚，僕夫婦齊縊。其夫係一僧，拐婦而來，懼發覺則罪大，故自盡也。不數日，蔣小婢無故自縊，急救乃蘇。蔣至其處罵曰：「汝有奸拐盜竊之罪，不當官治罪，自殞其生，亦大幸矣，何敢作祟於無故之小婢？倘婢不活，吾將鞭汝二屍焚之。」嗣後婢安好。

　　方宮詹
　　桐城方宮詹亨咸，前身在嘉靖時作青城山道童，見楊升庵中狀元，心為一動，遂托生宜興潘家。少年進士，通一比丘尼，半途相負，尼思慕抑鬱而亡。亡何，尼轉世為貴公子，潘轉世為女，嫁與貴公子而早寡，守節七十餘年，所以報也。三次輪回為宮詹，公生而美貌，耳有穿孔，故乳名姐哥。父拱乾為前明侍郎，名其子必取字於文頭武腳，曰膏茂，曰章鉞，曰亨咸，皆本此義。或戲之曰：「何不取『於戲哀哉』四字為名，亦皆文頭武腳也。」

　　麒麟無腸
　　乾隆四年，蕪湖民間牛生麒麟，三日而死。剖其腹，不見腸胃，中實如蟹，人以為奇。後有人云：康熙《南巡盛典》曾載此事。

　　四耳貓
　　四川簡州貓皆四耳，有從簡州來者親為余言。

　　頭形如桶
　　《南史》載：毗騫國王頭長三尺，萬古不死。後閱謝濟世《西域記》云：毗騫王生於漢章帝二年，本朝稱董喀爾寺呼爾托托，聖祖曾遣使者至其國見之。王頭如桶，頸如鵝，俱長三尺。張目直視，語不可辨。其子孫皆生死如常，惟王不死。事載《康熙天文大成》，趙衣吉秀才云。

　　鳥怪
　　松江王掌科之姨，凌進士應蘭之次女。年甫及笄，嫁於李氏。方理晨妝，有五色鳥翔於窗間，飛立於鏡架之上，舉爪招女，女便癡迷，口啁啾作鳥聲，人不有辨。身輕如雀，梁間瓦上，上落如飛。鏡架之鳥，則已去矣。家人患之，不能禳解。

　　聞蘇州穹窿山有道人能行法，迎而求之。道人曰：「此鳥怪也，我能禳治。但須白布三尺，裹鳥所立之鏡，用烈火燒之，鏡紅而布不壞，則可治也。」如其言，布果不壞。道人口喃喃誦咒，良久曰：「妖已得矣。」取瓦罈封之，加字篆其上，囑家人曰：「不可開看，速投江中。」女果如夢初醒，言語如常。問其故，全然不知。家中持瓶者揭封偷視，女瞀亂如初，手制弓鞋，皆作鳥爪之狀。

　　再請道人，道人曰：「不聽吾言，果生枝節。幸而夫人有福，此怪逃去不遠。再如前法試之，須布燒後現出牡丹花一朵者，吾法始靈。」如其言，果布上現牡丹如畫。道士再取磁瓶加封施篆，親投江中，女病遂愈。至今生子安居，了無他恙。

　　劉子壯
　　明末，湖廣黃岡州張某之子病重，為鬼所迷。一鬼既集，群鬼皆至，索飯索紙錢者紛集於門。適劉克猷先生推門而入，群鬼驚曰：「狀元來了！我輩且避。」一老鬼走矣，回頭笑曰：「沒紗帽戴的狀元，吾何懼哉？」病人恰愈，眾人不解。後劉中本朝狀元，方悟老鬼之揶揄也。

　　黑牡丹
　　福建惠安縣有青山大王廟，廟之階下所種皆黑牡丹。花開時數百，朵朵皆向大王神像而開。移動神像，花亦轉面向之。

　　李秀才捕亡術
　　閩中李秀才，老於場屋，而家甚貧，不事館穀，惟以捕亡餬口，其效甚神。有王某被竊來求，秀才誦咒畢，置鏡水面，命王視蹤跡。教以某時刻到東門外，見有白髮而跛者擒之，則失物必得。王意跛者不能竊物，白髮則其人老矣，何能作賊，姑試之。竟如其言，人贓並獲。其行竊者係一積賊，年二十餘，慮捕快認識，故偷戲場優人所戴假鬚充作老翁。先一日，上山遇雨，跌傷其足，故跛也。

　　石樹榕
　　石樹榕，以太學肄業生受知於浮山孫文定公，薦授四川犍為令，署嘉定州。精於占驗，一時有管公明、郭景純之目。一日，於嘉定署中自占，卦成駭曰：「予未四十，豈七十二歲方守郡耶！」後年逾四十即歿，惟此一事全不驗。然嘉定改府，恰在渠七十二歲之年。

　　禪師吞蛋
　　得心禪師行腳至一村乞食，村中人皆澆薄，尤多惡少年，語師曰：「村中施酒肉，不施蔬筍，果然餓三日，當備齋供。」至三日，請師赴齋，依舊酒肉雜陳，蓋欲師饑不擇食，以取鼓掌捧腹之快。師連取雞蛋數個吞之，說偈曰：「混沌乾坤一口包，也無皮血也無毛。老僧帶爾西天去，免受人間宰一刀。」眾人相顧若失，遂供養村中。

　　含元殿判官
　　甘肅中衛令胡紀謨，直隸通州人，戊子孝廉。自言未仕時館於京師，忽一夜夢儀從甚都，身跨銀角花鹿，御風而行。

　　至一處，殿宇甚敞，額曰「含元殿」，旁設公座，案上燃紅燭，有泥果三盤，階下書吏多人，捧冊侍立。未登座時，先至側房將所著衣履脫卻，盡易紙者，頗覺寒入肌骨。步出，即扃閉側門。如有時門縫略開，即覺風吹衣履，有穢氣衝入。

　　所辦公事，唯按簿點名而已。方點名時，或見故人將受苦楚，稍存迴護之心；或見絕色女子，不無動念，即時殿上火起，身上紙衣盡焚。驚心鎮定，其火自熄。但所點男女，俱有黃氣一團，云是道門中轉劫者。一日，見一童子，年七八歲，閱簿，知前身係仁和邵昌臯，亦舉戊子北闈，榜發後即歿，計此童子又轉輪矣。

　　如此者數年，每夜必去，幾與受戒僧相似，心甚苦之。時尚無子，幸其父為杭州龍王書吏，以乏嗣例為子求免。龍王為之申懇，得准除免此差。

　　據在含元殿見天府所頒秘書甚多，無如夢中舉筆，千鈞之重，僅默記得《心經注解》一本，《元君下品戒格》一冊，係殺盜淫狂四則。其律甚細，大抵與禪門戒律相仿。惜當差數年之久，而含元殿主從未得一見，不知何許人也。

　　杭州屠澗南時在陳望之方伯署中，親見其人自言如此，並親錄二書，戒格一本帶歸。此事萬近蓬言。

　　狐狸馱旗白鹿張傘
　　胡又云：伊書吏皆陽世讀書人，或生童，或孝廉，間有識者。至隸卒，多係狐鹿之類。來迎時，儀從整肅，狐狸馱旗，白鹿張傘，有金角者、銀角者，似以此分職之尊卑。後充教習，居內城，則不復至。凡男女，皆不得同牀睡。同牀，則魂歸時為生人所衝，不得入城。蓋城內護衛宸居，天將充滿，狐鹿之屬不能入。後以泄機密革任，始生子女。

　　虎有黃光
　　胡又云：來受輪回者一虎亦有黃光，生時，山神土地視之，奏聞上帝，知為道中人落劫於含元殿者。查得命終時未曾勾取生魂，遂自縊死，混入虎胎。旋奉天旨，若虎傷人，罪坐含元殿主者及判司。

　　正色立朝四字現出腿上
　　吳鈵孫，字堅士，仁和諸生，雍正甲辰孝廉作令紫廷先生諱邦熉之孫，館於本城汪氏。白日假寐起，覺左腿作癢，視之，現一「正」字，朱文隆起。又逾時，復現「正色立朝」四字，大如碗口，拭之不滅；端楷工整，筆法頗似虞世南《廟堂碑》。見者無不以為異，然求其故而不得也。

　　先是一日前，吳君為移厝室至三台山，道過張天官墓，石碑上鎸「正色立朝」四字。或以為有所觸犯，因復肩輿至天官墓上虔禱之。其地去于忠肅公祠不遠，即禱于公祠乞籤。神示籤云：「少年發跡自豪雄，更復花枝壓帽紅。引得鄉人齊俯首，洛陽季子一時榮。」旁有解之者曰：「此吉語，不必言。」是秋，適舉行己酉正科鄉試，定為護雋之兆。第三句謂遠近來觀者皆低首諦視，第四句暗用引錐刺股事，而延陵季子之稱，於姓亦有關合。及秋試，竟不第，現出四字漸漸平復，以後亦無他怪。此乾隆五十四年六月初三日事。

　　余按《湧幢小品》載：嘉靖間，山東海豐縣民徐二病傷寒，忽臂膊上生「王山東」三字，知州尤寶以聞，逮至京師，驗明釋放。

　　狗兒
　　申生祥麟者，小字狗兒，居渭南，故農家子。狀妍媚而性諶摯，不為父母所悅。會關中饑，將覓食他郡，以祥麟寄鄰家。鄰人責以治地，怠則鞭撻之。不堪，乘間乃逃入藍田山，復越秦嶺而西，晝食卉木，夜就巖穴棲其身，凡數月。時方酷暑，入山益深。

　　一日坐崇阜，下窺洞穴，林蘿蔽之，入其中假寐。須臾，黑煙噴入，火燎毛髮有聲。亟穿穴出，有巨蟒如甕，不見其首，尾捽洞外，毒霧幕之，高三丈許。祥麟驚仆地，墮土穴中。醒後，自視身首，黝黑如漆，就山中乞食，群呼噪指為鬼物，以刃梃毆逐之。自分必死。亡何，見灌莽中有物若栲栳狀，饑甚，剖食之，漿白如乳。數日後，覺體中麻癢，乃入谿澗浴之，忽黑皮蟬蛻而貌轉靡嫚。

　　祥麟故習秦聲，出山後由漢中至武昌。其地有胡妲者，藝頗精，求其指示，欲藉以假食。不肯授，轉唶同類揶揄之。憤而棄去，傭於金彈兒家，漢陽名倡也。祥麟事之，見其一顰一笑，一舉止，一飲食，一寤寐，明姿冶態，備極諸好。居一載，喜曰：「吾得之矣。」復請奏技，觀者盡傾，如壯悔堂所傳馬伶演《鳴鳳記》故事也。又數月，夜宿旅店，忽有白刃自牖飛入揕其首，亟避出視之，即胡妲也，知招妲忌，其地不可居，即日返渭南。

　　方祥麟始去也，年十六，又四載歸，入室，不知父母所在。有云見之山西者，復棄家渡河，由蒲州售技至太原訪之。一日，演劇於沈竹坪觀察署，傔從侍列中有老叟似其父，時方登場，瞥眼不覺失聲。詢其故，令相識認，果然。其母亦在署，聞亟超出抱持之，各相視，慟不能起，坐中皆泣下。觀察感動，厚贈之，令與俱歸。

　　返舊居，置田五十畝於酒河川原上，將事親以終其身焉。

　　鵬糞
　　康熙壬子春，瓊州近海人家忽見黑雲蔽天而至，腥穢異常，有老人云：「此鵬鳥過也，慮其下糞傷人，須急避之。」一村盡逃。俄而天黑如夜，大雨傾盆。次早往視，則民間屋舍盡為鵬糞壓倒。從內掘出糞，皆作魚蝦腥。遺毛一根，可覆民間十數間屋，毛孔中可騎馬穿走，毛色墨，如海燕狀。

　　銀倀
　　人知長虎有倀，不知銀亦有倀。朱元芳家於閩，在山峪中得窖金銀歸，忽聞穢臭不可禁，且人口時有瘛瘚。長老云：「是流賊窖金時，常困苦一人，至求死不得，乃約之曰：『為我守窖否？』其人應許，閉之窖中。凡客遇金者，祭度而後可得。」朱氏如教，乃祝曰：「汝為賊過久，我得此金，當超度汝。」已而穢果淨，病亦已，朱氏用富。有中表周氏亦得金銀歸，度終不能久也，反其金窖中。湯某為作銀倀詩曰：「死仇為仇守，爾倀何其愚！試語穴金人，此術定何如？」

　　蒼蠅替人治病
　　諸生俞某久病，家赤貧，不能具醫藥，几上有《醫便》一冊，以意檢而服之，皆不效。有一蒼蠅飛入，鳴聲甚厲，止於冊上，生泣而禱曰：「蠅者，應也，靈也。如其有靈，我展書帙，擇方而投足焉，庶幾應病且有瘳乎？」徐展十數葉。其蠅瞥然投下，乃犀角地黃湯也。如法制之，服數劑得愈。

　　鼠薦卷
　　繁昌令黃公與余同校江南甲子鄉試，黃閱趙字號一卷，不合其意，置之落卷箱中。次日早起看文，此卷仍在几上，初意以為本未入箱，偶忘之耳，乃仍放箱中。次早此卷又在几上，疑家人作弊，夜張燭佯寐伺之，見三鼠鑽入箱，共扛一卷放几上。黃疑此人有陰德，故朱衣遣鼠為之，遂勉強一薦而中。榜發，其人姓閔名某，來見，乃告之故，且問：「君家作何善事？」曰：「家貧，無善事可做，但三世不許畜貓耳。」

　　石人賭錢
　　雷州治前立石人十二，執牙旗兩旁，即今衛治是也。忽一夜守宿軍丁聞人賭博爭吵聲，趨而視之，乃石人也，地上遺錢數千。次早聞於郡守，閱視庫藏，鎖鑰如故，而所失錢如所得之數。郡守將石人分置城隍、東嶽兩廟，其怪遂止。

　　犬逐通判
　　甲辰大荒，平湖尤甚，有趙通判者下縣催徵，刑法嚴刻，邑人大恐。時乞兒甚多，忽有黑犬直立作人言告之云：「趙通判領庫銀三千行賑，曷往懇求？」相牽詣趙，頃刻數百人，無賴子又乘之大噪。趙遑懼，逾牆遁去。

　　佛奴穿母脅生
　　錫山尤少師時享之子平貞娶王氏，產一女，從左脅下出，名曰佛奴。慧性異常，五歲舉止如成人。至秋，漸不食，形體日小。一日，母脅復開，女便躍入，母即痛死，以僧家法焚之，築小塔於赤石嶺葬焉。平貞念妻女，不兩月亦死。余素聞䱜魚率小魚而游，倘受人驚，則仍奔入母腹中，不料人亦如之。

　　彭祖舉柩
　　商彭祖卒於夏六月三日，其舉柩日，社兒等六十人皆凍死，就葬於西山下，其六十人墓，至今猶在，號曰「社兒墩」。又墓前有薤林，春不種而生，秋不收而枯。或人妄加耕鋤墓旁，則雷雨大作。

　　人皮鼓
　　北固山佛院有人皮鼓，蓋嘉靖時湯都督名寬戮海寇王艮皮所鞔。其聲比他鼓稍不揚，蓋人皮視牛革理厚而堅不如故也。

　　指上棲龍
　　有莘里民王興，左手大指著紅紋，形紆曲，僅寸許，可五六折。每雷雨時，輒搖動弗寧。興撼焉，欲銼去之。一夕，夢一男子，容儀甚異，謂興曰：「余，應龍也，謫降在公體，公勿禍余。後三日午後，公伸手指於窗櫺外，余其逝矣。」至期，雷雨大作，興如所言，手指裂而應龍起矣。


第五卷


　　奪舍法
　　莊怡圃言在西番途次，憩一廟側，旁有斃馬，風來腥穢不可忍，欲行又苦足疲。正躊躇間，俄有老僧偕一少年來，亦憩息廟隅。少者謂老僧曰：「徒弟，速遣死馬去。」老僧即垂目不語。久之，死馬忽動，躍然起，向下風行二里許復倒路側。僧乃開目謂少者曰：「已遣去矣。」此用奪舍法，然其法有奪生、奪死不同。奪生者易其魂仍載其魄；奪死者無魄可襲，奪舍後尚須修煉以養魄。今西藏紅衣喇嘛悉知其術，在《楞嚴經》為投灰外道是也。

　　屍奔
　　屍能隨奔，乃陰陽之氣翕合所致。蓋人死陽盡絕，體屬純陰，凡生人陽氣盛者驟觸之，則陰氣忽開，將陽氣吸住，即能隨人奔走，若繫縛旋轉者然，此《易》所謂「陰凝於陽必戰」也，故伴屍者最忌對足臥。人臥，則陽氣多從足心湧泉穴出，如箭之離弦，勁透無礙。若與死者對足，則生者陽氣盡貫注死者足中，屍即能起立，俗呼為「走影」，不知其為感陽也。唯口不能言，其能言者，為「黃小二」之類，為老魅所附。

　　陳聶恒《邊州聞見錄》載：有客山行，途中聞呼其名者，不覺應之。暮投主人宿，告以故。店主曰：「客無憂，我能治之。」夜，攜劍同客寢，外打三更，果聞有呼客者，聲在牆外。問：「為誰？」答曰：「我黃小二也。」啟門逐之，見有物如人，奔入一塚而沒。。

　　明日詢其居鄰，知為新死而葬者，相與報官起驗。其屍斑爛五色，店主曰：「是也，然猶未成精。」與眾四覓，入深山中，見遺骸一具，亦五色生毛，曰：「此其黃小二矣。」焚之，果啾啾作聲；及焚新葬之屍，了無他異。蓋槁死之魂，久則成魅，特借新死之體以禍人。無所借，則久而為眚。若遇雷火擊散其氣，又能布而為疫，此皆山川沴戾之氣偶中於身後故也。

　　骷髏三種
　　地中有游屍、伏屍、不化骨三種，皆無棺木外襲者。游屍乘月氣，應節而移無定所；伏屍則千年不朽，常伏地；不化骨乃其人生前精神貫注之處，其骨入地，雖棺朽衣爛，身軀他骨皆化為土，獨此一處之骨不化，色黑如䃜玉，久得日月精氣，亦能為祟。故負米者死，肩骨後朽；輿夫死，腿骨後朽，以其生前用力，為精氣結聚，故入土不易朽。伏屍亦然，伏屍久則受精氣為游屍，又久而為飛行夜叉。《岣嶁神書》云：「老蛤能辟伏屍。」

　　人氣分塵
　　世皆積塵，人氣能分塵，故目不見塵也。塵能朽物，故宮室無人住則易朽。然屋宇年久則又積受人氣，與日月風露之氣交感，而生影於木石中，如《含文嘉．夏鼎圖》所載，門屋市圂，池澤器具，悉能成精，有名字可呼。百年有影，千年則積影成形。此屋日有人住，則精氣不能外越，以常為純陽之氣所逼，僅伏形於內，成金水內景之象。一經封閉，數十年不得人陽氣，則陰氣日逼，而內之陽氣悉達於外，於是有聲有形而出焉，成火日外景之象。惟無質而借氣以成形，故能幻變一切，此內生之邪，非外來者之乘虛而據者也。燃火酒照之，則真形立見，聞硫黃氣亦退避。

　　鬼氣攝物
　　趙衣吉曰：凡鬼物攝人及器具，皆用氣禁，能以小容大。予少時，讀書西城童佛庵韓姓家，親見其家老僕為冤鬼所纏。一夕忽失所在，而門戶四隅皆扃，已死於二里外桑園中，頸有手掐痕，青色，究不知從何出戶。乙酉館常山，見有為妖祟者，攝其人入石穴中。穴不甚大，僅容其身，穴口如盞。呼之則應，終不可出。破石取之，其人已死。又予戚唐姓家為狐祟，一日，其婦覓鏡不得，後取瓶插花，覺瓶倍重於昔，視之，則失鏡宛然在中。口小腹大，亦不知何由而入。此皆以氣禁。《漢書．方技傳》有禁架之術，即此法也。

　　山魈怕桑刀
　　常山璩紫庭貢士有書塾在東門外山中，時有山魈出沒其間，土人習見，亦不為怪，呼為「獨腳鬼」。皆反踵而行，其來必有風。云其怪最怕桑刀，以老桑削成刀，斲之即死。懸桑刀於門，亦避去。山魈愛聽歌，有張某館衢州山中，每夜山魈躑躅而來，強嬲唱曲。

　　驅瘧鬼咒
　　道書瘧鬼皆分干支值日，有名字，某日得病，查其名，即可以符驅之。其不以日者，更屬狂瘧之鬼，尤狓猖為崇，名岳子貴，必須用值日之鬼拘之，所謂以賊攻賊也。然持此法行之，亦間有未驗者，不如《太平廣記》載「驅邪瘧鬼咒」甚驗。云：「勃瘧勃瘧，四山之神，使我來縛。六丁使者，五道將軍，收汝精氣，攝汝神魂。速去速去，免逢此人。」凡人疾發時，朗誦不徹，寒熱即散，汗出而愈。張雨村先生業鹺台州，親試有驗，傳人無不效者。

　　陰沉木
　　陰沉木，湖廣施南府屬山中土產此物，悉掘地得之，名陰沉木。質香而輕，體柔膩，以指甲掐之即有陷紋，少頃複合，如奇楠然。土人云，其木為棺，入土則日重，重則沉，葬千年後，其棺陷入地數十丈，亦堅重如鐵，故寶貴之。施南買，不過六七十金，可得佳料一具；載至漢口，非千金不易購，以出水腳費大也。盤古以前無可考，有相傳近混沌之上代，乃脫高龍漢也。老聃生於龍漢元年，見道書。

　　織登科記
　　昔有人誤入星渚，見一女織縑，縑上多古篆，不識。問之，曰：「此今年登科記也，以呈上帝。」夫登科記必織，登科文必鑄，天上之重科目如此，《千佛名經》豈虛語哉！若楊瓊芳因貢院失火得元，又何異前明焦狀元故事耶！當時人語曰：「不因南院火，安得狀元焦！」

　　朱鹿田
　　朱鹿田先生官刑部郎中時偕大學士馬公赴河南查辦事件，路宿公館，臥室三間，朱與馬對房而居。時七月十六日，月色皎甚，朱患熱不寐。三更忽有風來，門戶自開，見白氣如虹，蜿蜒進內，近朱帳。朱以拂擊之，氣即出。朱躡其後，見氣入馬臥闥。少焉退出，有紅光一道逐氣交繞，白氣不勝，形亦漸微，即出門去，紅光亦回，不復追逐，門戶又閉。聽馬則鼾聲如雷，似不覺者。次日，耳房報隨從家丁死者二人，皆身軟如綿，不知何病。

　　飛僵
　　凡僵屍，久則能飛，不復藏棺中。遍身毛皆長尺餘，毿毿披垂，出入有光。又久，則成飛天夜叉，非雷擊不死，惟鳥槍可斃之。閩中山民每每遇此，則群呼獵者分踞樹杪擊之。此物力大如熊，夜出攫人損稼。

　　程嘉蔭
　　趙衣吉曰：予幼與程嘉蔭同學，嘉蔭有巧思，性好道，與范羽士交，得其《奇器錄》一本，能為木牛，親見其制。外式人盡能之，惟中設機各異。其喉舌下橫直木，一係舌根，一墜心，心以鉛為之；木四邊有孔竅，悉用絙穿，貫通於足。行則心搖，鉛體重墜，則木一頭下垂；少則舌本間又復下垂，則鉛心又為所舉而向上。如是俯仰，則足上所貫絙，曳足屈伸而行，但甚緩，不能馳。加重物於背，則行亦鈍滯。程云尚有九風輪木加，內五以合五藏，外四以像四肢，則行疾如飛，數百斤皆可負。拈其舌轉則鉛機橫擱腰上，貫繩曳起，足即曲臥，與俗傳武侯木牛式及壬遁諸書，西洋木牛法皆異。

　　亦能造寄話筒。筒間寸許，有閘隔之，內有機閉氣，人向筒語畢則閘之。閘有次第，若亂開，則不成句矣。據程云，此法可貯百日，過百日則機微氣散。

　　惜早夭，父母以其用心過甚嘔血死，故其所得諸書悉焚去，勿留以禍弟也。

　　水虎
　　《爾雅》：虎，有角曰？，能行水中。而不知水中實有虎也。康熙中，朱鹿田先生曾見松江提督養一虎在池中，以鐵柵圍之，名曰水虎。飼以魚蝦，不食生肉。《象山志》：里民漁於海，網得一雄虎，在網中猶活，出水即死。剖之，腹中有三小虎。此蓋鲨魚感氣而化也，未登陸即為網獲。

　　綠郎紅娘
　　《廣語》：廣州女子年及笄，多有犯綠郎以死者；男子未娶，多有犯紅娘以死者。諺云：「女忌綠郎，男忌紅娘。」紅娘亦曰「過夭」，綠郎亦曰「附馬」，有犯者須齋醮禱祀驅之。倘男犯綠郎，女犯紅娘，其病不救，蓋亦妖鬼，猶金華之貓魈。

　　文人夜有光
　　愛堂先生言：聞有老學究夜行，忽遇其亡友，學究素正直，亦不怖畏，問：「君何往？」曰：「吾為冥吏，至南村有所勾攝。」適同路耳，因並行。

　　至一破屋，鬼曰：「此文士廬也，不可往。」問：「何以知之？」曰：「凡人白晝營營，性靈汨沒，惟睡時一念不生，元神朗澈，胸中所讀之書，字字皆吐光芒，自百竅而出。其光縹緲繽紛，爛如錦繡。學如鄭、孔，文如屈、宋、班、馬者，上燭霄漢，與星月爭耀；次者數丈，次者數尺，以漸而差，極下者亦熒熒如一燈，照映戶牖。人不能見，惟鬼神見之。此室上光芒高七八尺，以是知為文士。」

　　學究問：「我讀書一生，睡中光芒當幾許？」鬼囁嚅良久曰：「昨過君塾，君方晝寢，見君胸中高頭講章一部，墨卷五六百篇，經文七八十篇，策略三四十篇，字字化為黑煙，籠罩屋上，諸生誦讀之聲，如在濃雲密霧中，實未見光芒，不敢妄語。」學究怒叱之，鬼大笑而去。

　　狐仙正論
　　獻縣令明晟，應山人，嘗欲申雪一冤獄，而慮上官不允，疑惑未決。門役有王半仙者，與一狐友，言小休咎多有驗，遣往問之。狐正色曰：「明公為民父母，但當論其冤不冤，不當問其允不允，獨不記制府李公之言乎？」門役返報，明為懼然。

　　因言制府李公衛未達時，嘗同一道士渡江。適有與舟子爭詬者，道士太息曰：「命在須臾，尚較計數文錢耶？」俄其人為帆腳所掃墮江死，李公心異之。

　　中流風作，舟欲覆，道士禹步誦咒，風止得濟。李公再拜，謝更生，道士曰：「適墮江者，命也，吾不能救；公貴人也，遇厄得濟，亦命也，吾不能不救，何謝焉。」李公又拜曰：「領師此訓，吾終身安命矣。」道士曰：「是不盡然。一身之窮達，當安命；不安命則奔競排軋，無所不至。李林甫、秦檜即不傾陷善類，亦作宰相，彼自增罪案耳。至國計生民之利害，則不可言命。天地之生才，朝廷之設官，所以補救氣數也。身握事權，束手而委命，天地何必生此才，朝廷何必設此官乎？晨門曰『是知其不可而為之者』，諸葛武侯曰『鞠躬盡瘁，死而後已』，此聖賢立命之學，公其識之。」李公謹受教，拜問姓名，道士曰：「言之恐公駭。」下舟，行數十步，翳然滅跡。

　　外國
　　外國之異，傳聞最多。高麗有狗站，以四狗挽車。無啟國人死心存，埋之地中，百年又復為人。土哈國晝長夜短，日沒頃刻即出。沙弼國日入時聲如雷，國中必鳴金鼓以亂之，否則小兒驚死。大耳國耳長七尺，闊四尺，人臥，以一耳為褥，一耳為被。寧台外人，至冬必蟄，如蛇蟲狀，不飲不食，不語不言，逢春則蠕蠕而動，飲食來往如初。又某國民百年一蟄。雷州民吃熟肉，咒之變生肉，再咒變豬羊，仍還原形，再咒之仍為熟肉矣。其咒曰：「東山王母桃，西方王母桃。」只十字而已，殊不可解。大秦國去長安四萬里，羊生土中，臍連於地，割之必死。須擊鼓以震之，則臍絕而羊逐水草。此說見《新唐書》，近今果有穀種羊之皮，可見古人非欺我也。

　　作勢渡水
　　張灝游真州竹林寺，寺隔小河二丈，僧駕板橋來往。張到時日暮，橋已撤矣，張奮身踏水而渡。至僧庵，但濕半鞋，僧大驚，以為仙。張笑曰：「我非仙也。少時曾有師授法，用厚磚高尺餘橫排於地，鋪三丈許，躍上飛走，磚不傾倒，再換薄磚試之。往來而磚不動搖，則用朽爛布絹，布絹受足不穿，再換豆腐，最後用綿紙竹紙。能踏竹紙不破，便可踏水矣。但起步須在二十步之外，一鼓作氣，即作虎勢騰空如飛。鞋頭著水，不過五六寸，即上岸矣。若到水邊才鼓氣，便不能起勢，然極其量，亦不過二丈而止。」

　　余按王莽用兵，募能飛者。有人應召，縛鳥羽為翅，飛數十步乃墜，莽知不可用。即此類也。

　　唐公判獄
　　保定制府唐公執玉嘗勘一殺人案，獄具矣。一夜，秉燭獨坐，忽微聞泣聲，似漸近窗戶。命小婢出視，噭然而仆。公自啟簾，則一鬼浴血跪階下，厲聲叱之。稽顙曰：「殺我者某，縣官乃誤坐某，仇不雪，目不瞑也。」公曰：「知之矣。」鬼乃去。翌日自提訊，眾供死者衣履與所見合，信益堅，竟如鬼言，改坐某。問官申辯百端，終以為南山可移，此案不動。其幕友疑有他故，叩公，始具言始末，亦無如之何。

　　一夕，幕友見曰：「鬼從何來？」曰：「自至階下。」「鬼從何去？」曰：「歘然越牆去。」幕友曰：「凡鬼有形而無質，去當奄然而隱，不當越牆。」因即越牆處尋視，雖瓷瓦不裂，而新雨之後，數重屋上皆隱隱有泥跡，直至外垣而下。指以示公曰：「此必囚賄捷盜所為也。」公沉思恍然，仍從原讞，諱其事，亦不復深求。

　　郭六
　　郭六者，淮鎮農家婦也，不知其夫姓氏。雍正甲辰、乙巳間，歲大饑，其夫度不得活，出而乞食於四方。瀕行，對之稽顙曰：「父母皆老病，吾以累汝矣。」

　　婦故有姿，里少年瞰其乏食，以金錢挑之，皆不應，惟以女工養翁姑。既而必不能贍，則集鄰里叩首曰：「夫以父母托我，今力竭矣，不別作計，當俱死。鄰里能助我則助我，不能助我則我且賣花，毋笑我。」里語以婦女倚門為賣花。鄰里囁嚅俱散去，乃慟哭白翁姑，公然與諸蕩子游。陰蓄夜合之資，又置一女子，防閒甚嚴，不使外人睹其面。或曰是將邀重價，亦不辨也。

　　越三載餘，其夫歸，寒溫甫畢，即與見翁姑，曰：「父母都在，今還汝。」又引所置女見其夫曰：「我身已污，不能忍恥伴君，故為汝娶一婦，今亦付汝。」夫駭愕未然，則曰：「且為汝辦餐。」已往廚下自剄矣。

　　縣令來驗，目炯炯不瞑。縣令判葬於祖塋，而不祔夫墓，曰：「不祔墓，宜絕於夫也；葬於祖塋，明其未絕於翁姑也。」目仍不瞑。其翁姑哀號曰：「是本貞婦，以我二人，故至此也。我兒身為男子，不能養我二人而委一少婦，途人知其心矣！是誰之過而絕之耶？此我家事，官不必與聞也。」語訖而目瞑。

　　又有孟村女者，崇禎末，巨盜肆掠，見女有色，並其父母縶之。女不受污，則縛其父母，加以炮烙，父母並呼號慘切，命女從賊。女請縱父母去乃肯從，賊知其紿己，必先使受污而後釋，女遂奮擲批賊頰，與父母俱死，棄屍於野。後賊與官兵格鬥，馬至屍前，辟易不肯前，遂陷淖就擒。

　　此二事正相反，論者皆有貶詞，以為其一失節，其一心太忍。余曰：皆是也。孔子曰：「殷有三仁焉。」郭六改行，箕子為之奴也；孟村女抗節，比干諫而死也。古人於徐孝克妻、樂昌公主尚憐之，而況此二人乎！

　　劉迂鬼
　　劉羽沖者，滄州人。性孤僻，好講古制，實迂闊不可行。嘗倩董天士畫《秋林讀書圖》，紀厚齋先生題云：「兀坐秋樹根，塊然無與伍。不知讀何書，但見鬚眉古。只愁手所持，或是井田譜。」蓋規之也。偶得古兵書，伏讀經年，自謂可將十萬。會有土寇，自練鄉兵，與之角，大敗。又得古水利書，伏讀經年，自謂可使千里成沃壤，繪圖列說於州官，州官使試於一村。溝洫甫成，水大至，順渠灌入，人幾為魚。由是抑鬱不自得。

　　恒獨步庭階，搖首自語曰：「古人豈欺我哉！」如是日千百遍，惟此六字。不久發病死。後風清月白之夕，每見其魂在墓前松柏下搖首獨步，側耳聽之，所誦仍此六字。

　　癡鬼戀妻
　　京師有媼能視鬼，嘗告人曰：昨於某家見一鬼，可謂癡絕，然情狀可憐，亦使人心脾淒動。
　　鬼名某，住某村，家亦小康，死時年二十七八。初死百日後，婦邀我相伴，見其恒坐院中丁香樹下，或聞婦哭聲，或聞兒啼聲，或聞兄嫂與婦詬誶聲，雖陽氣逼爍不能近，然必側耳窗外，悽慘之色可掬。後見媒妁至婦房，愕然驚起，左右顧。後聞議不成，稍有喜色。既而媒妁再至，來往兄嫂與婦處，則奔走隨之，皇皇如有失。

　　送聘之日，坐樹下，目直視婦房，淚涔涔如雨，自是婦每出入，輒隨其後，眷戀之意更篤。嫁前一日，婦整束奩具，復徘徊簷外，或倚柱泣，或俯首如有思，稍聞房內嗽聲，輒從隙私窺，營營徹夜。媼太息曰：「癡鬼何必如是！」若弗聞也。娶者入，秉火前行，鬼避立前隅，仍翹首望婦。吾偕婦出回顧，見其遠遠隨至娶者家，為門神所阻，稽顙哀乞，乃得入，則匿牆隅，望婦行禮，凝立如醉狀。婦入房，稍稍近窗而窺，至滅燭就寢，尚不去，為中霤神所驅，乃狼狽出。

　　仍至婦家，婦留一兒在家，聞兒索母啼，趨出環繞兒四週，以兩手相搓作無可奈何狀。俄嫂出撻兒一掌，更頓足拊心，遙作切齒狀。媼視之不忍，乃逕歸。

　　狐仙懼內
　　紀儀庵有質庫在西城中，一小樓為狐所據，夜恒聞其語聲，然不為人害，久亦相安。一夜，樓上詬誶鞭笞聲甚厲，群往聽之。忽聞負痛疾呼曰：「樓下諸公皆當明理，世有婦撻夫者耶？」適中一人方為婦撻，面上爪痕猶未愈，眾哄然一笑曰：「是固有之，不足為怪。」樓上群狐亦哄然一笑，其鬥遂解。聞者無不絕倒。

　　軍校妻
　　紀曉嵐先生在烏魯木齊時，一日，報軍校王某差運伊犁軍械，其妻獨處，今日過午，門不啟，呼之不應，當有他故。因檄迪化同知木金泰往勘。破扉而入，則男女二人共枕臥，裸體相抱，皆剖裂其腹死。男子不知何自來，亦無識者。研問鄰里，茫無端緒，擬以疑獄結矣。

　　是夕，女屍忽呻吟，守者驚視，已復生。越日能言，自供：「與是人幼相愛，既嫁猶私會。後隨夫駐防西城，是人念之不釋，復尋訪而來。甫至門，即引入室，故鄰里皆未覺。慮暫會終離遂相約同死。受刃時痛極昏迷，倏如夢覺，則魂已離體。急覓是人。不知何往，惟獨立沙磧中，白草黃雲，四無邊際。正彷徨間，為一鬼將去，至一官府，甚見詰辱，云是雖無恥，命尚未終，叱杖一百驅之返。杖乃鐵鑄，不勝楚毒，復暈絕。及漸蘇，則回生矣。」視其股，果杖痕重疊。駐防大臣巴公曰：「是已受冥罰，奸罪可勿重科矣。」

　　先生《烏魯木齊雜詩》有曰：「鴛鴦畢竟不雙飛，天上人間舊願違。白草蕭蕭埋旅櫬，一生腸斷華山畿。」

　　飛天夜叉
　　先生在烏魯木齊，把總蔡良棟言：此地初定時，嘗巡瞭至南山深處，日色薄暮，似見隔澗有人影，疑為盜，伏叢莽中密偵之。見一人戎裝坐磐石上，數卒侍立，貌皆猙獰。其語稍遠不可辨，惟見指揮一卒，自石洞中呼六女子出，並姣麗白皙，所衣皆繪彩，各反縛其手，觳觫俯首跪。以次引至坐者前，褫下裳伏地，鞭之流血，號呼悽慘，聲徹林谷。鞭訖逕去，六女戰慄跪送，望不見影，乃嗚咽歸洞。

　　其地一射可及，而澗深崖陡，無路可通，乃使弓力強者攢射對崖一樹，有兩矢著樹上，用以為識。明日，迂迴數十里尋至其處，則洞口塵封。秉炬而入，曲折約深四丈許，絕無行跡，不知昨所遇者何神，其所鞭者又何物。或曰：此飛天夜叉化為女子者也。

　　虎倀
　　新安程生名敦，有族人家深山中，後圃園亭頗有幽趣，生往候之。迨晚，則鍵莊門，蓋其地有虎也。

　　一日初更時，月色微明，狂風驟作，一僮欲請鑰出戶，儕輩止之不可，主人親曉諭之。僮不得已，私欲越垣而出，以高峻不得升。忽聞垣外有虎嘯聲，主人乃令眾僕挾持此僮，顛狂撞叫，不省人事。生知有異，親登小樓覘之，則見有一短頸人在垣外以磚擊垣，每擊，則此僮輒叫呼欲出，不擊乃定。生及主人皆知必虎倀也，乃持此僮愈力。僮叫呼良久，忽變作豕聲，便溺俱下，其矢亦成豬矢矣，園中之人大驚。至五鼓，此僮睡去。

　　天曉時，生及主人復登樓覘，則見一虎自西邊叢薄中躍去，而倀不復見矣。

　　狼牙
　　凡猛獸皆以爪牙銛利，故能搏噬，而古者獨稱狼牙者，但以為尖利害物耳。數年前，甘泉令某一日自外返署，見快役班房繫一小獸如犬，而雙眼淺綠色，意其為狼，詢之果然，乃牽入署。有幕客某以煙桿戳其口，小狼露腭作欲齧狀。諦視之，其牙粲白，大小參差不齊，而其齦生成一片，非若人與他獸之分排編次也，因恍然悟古人以狼牙名兵器，蓋取諸此。而狼之狠戾恃有此牙，亦天之賦與獨異，若人之駢脅，猿之通臂然。

　　樓怪
　　西安省城四府街有王太守宅，太守官浙中，宅久關鎖，留僕守之。一日，鄰人遠望見其後樓懸燈數十盞，趨至詢其僕，啟門視之，寂然無物。又有童子數人白日往游，至後樓，見有白鬚老人憑樓窗下視。群嘩之，老人忽吐舌，長丈餘至地。大駭而散。

　　乾隆某年，太守緣事，此宅入官，同寅乾州高公名璨者買之。所屬武功黃令景略赴省借宿，夏月晝臥前廳，傍晚乍醒，北窗自啟，有物黑面赤睛來窺。黃大呼而起，率眾僕逐之，不見。高公赴省，將前在長安任卷宗箱置後樓。一日查舊案，令廝役上樓啟之，見巨蛇蟠據箱側，大駭走白高公。親往視之，無有矣。高因不敢居。

　　忽一日晚間，後樓失火，官吏救之，惟後樓燼焉。院中有白骨一堆。長安令周小亭撥視之，有大牙十數，長各五寸餘。別無他異。秦方伯、舒觀察皆取一二枚以去。人皆云此怪已自焚死。高公擢寧武太守，始遷居之。今將此宅轉鬻於前盩厔令楊翊亭，竟無他異。

　　武進兩異事
　　武進之北鄉，土名尤村，有某姓誕一兒，暴長，甫十一月而長尺。每啖飯，三巨碗，或餌以粉餈，能盡七枚。然不能言，尚臥筐籃，需人提抱。此乾隆五十五年事。

　　毗陵郡北隅有秦姓婦忽誕一兒，狀貌獰惡，頭有兩角，角隱隱復有兩目；遍身青色，多肉塊磊磊；勢長數寸，纖細如燈草；啼聲亦甚異。其家以為妖，埋之廢圃旁。翌日人過，猶聞地下作呦呦聲。此五十五年八月事。

　　有子廟講書
　　西江周駕軒太史，新舉孝廉，赴北闈會試。路過鄒魯間，夢人引至一處，棟宇巍峨，上書「有子廟」三字。心疑之，以為有子配享聖人久矣，此地何以別立有廟。

　　俄而召入，上坐有古衣冠者，年五十許，髮眉蒼秀。揖而進之，命之旁坐，曰：「汝西江名士，可知《論語》第一章『孝弟也者，其為仁之本歟』作何解？」周曰：「仁為五德之首，孝弟又為仁德之首。」有子曰：「非也。古字『人』與『仁』通，我首名『其為人也孝弟』，末句『孝弟也者，其為仁之本歟』，其義一也。漢、宋諸儒不識『仁』字即『人』字，將個孝弟放在仁外，反添枝節。汝到世間為我曉示諸生也。」周唯唯而出，是年即中進士，入詞林。

　　余按「井有仁焉」之「仁」，即「人」字，則此章「仁」之為「人」，當亦無疑。

　　米元章顯聖
　　蕪湖鮑某工畫，專學米元章，竟能得其大概；且又能烘染紙作舊色，識者莫辨。南北骨董家購者甚多，因之致富。

　　一日，作畫倦矣，坐而假寐，忽見一人唐巾宋服，登其庭罵曰：「我米元章也，汝學我畫，僅得皮毛，而欺世取財，將來千百世後道元章之畫不過如此，則我之身分姓名，俱為汝糟蹋矣！」因袖中出一石擊其右肱，鮑覺酸痛，一驚而醒。從此握筆，腕痛難勝；執箸數錢，依然無恙。
　　麒麟喊冤

　　有邱生者，吳人也。幼習時文，屢試不售，怒曰：「宋儒誤我！」乃盡燒其《講章》《語錄》，而從事於考據之學，奉鄭康成、孔穎達為聖人，而渺視程、朱。

　　家貧，遊學楚、蜀。過峨嵋山，坐古松之下，溫習《儀禮注疏》。有白額虎銜之而去。行數里，乃擲於深谷中，虎竟去。邱心悔，當是背宋儒之報也。方懊惱間，見谷旁有石門大開。邱走入，則殿宇巍峨，署曰「文明殿」，兩旁羅列書籍百萬，莫知其數。邱掀翻書目，謂必以六經冠首，不意翻畢，竟無有也，心疑之。

　　旁有古衣冠者倚門而立，邱揖而問曰：「此處何神所居？」曰：「蒼聖。」邱問：「蒼聖始制文字，自該萬卷橫陳，獨無古《六經》何耶？」古衣冠者曰：「向來原有此書，但名《詩》《書》《周易》，不名經也。自漢人多事，名曰《六經》，造作注疏，穿鑿附會，致動上帝之怒，責蒼聖造字生此厲階。從此，文明殿中撤去注疏，致汝掀翻不得。」邱問：「注疏何以上干天怒？」曰：「此事原委甚長，汝且靜聽我言。汝可知萬國九州，只有一天乎？自盤古開闢以來，三皇五帝，莫不欽若昊天，天亦安享郊牛，數千年矣。忽然東漢末年，有五妖神頭戴冕旒，身穿龍袞，闖入天宮，各稱名號。其自稱『赤熛怒』者，紅面蝟髯，狀尤獰惡。其他兄弟四人，衣青者號『靈威仰』，衣黃者號『含樞紐』，衣白者號『白招拒』，衣黑者號『汴光紀』，豎眉昂首，嘵嘵嚷嚷，竟欲篡奪上帝之位，分據為五國。上帝盤問五人得姓受命所由來，皆瞪目不能答。帝命神兵擒之，與鬥未決。適蒼聖朝天奏曰：『此五神姓名皆讖緯妖言，漢人鄭玄師弟所傳，但召鄭玄來，則不鬥而自伏矣。』帝無可奈何，即命九幽使者召鄭玄師弟上殿。見其舉止老成，飲酒三百杯不醉，遂署文明殿功曹，五妖神始帖服不動。凡鄭所奏，帝亦頒行世間。久之，其教有必不能行者。天子冕旒用玉二百八十八片，天子之頭幾乎壓死。夏祭地示必服大裘，天子之身幾乎暍死。只許每日一食，須勸再食，天子之腹幾乎餓死。喪禮，含殮用米二升四合，君大夫口含粱稷四升，如角柶不能啟其齒，則鑿屍頰一小穴而納之。凡為子孫者，心俱不忍。以訛傳訛，習而不察，將及千年。一日，天帝坐紫薇宮，見雲中飛下一獸來，龍鱗馬鬣，喊冤奏曰：『臣麒麟也，不食生蟲，不踐惡草，人人稱為仁獸，必待聖人出，臣才下世。不料有妄人鄭某、孔某者生造注疏，說郊天必剝麒麟之皮蒙鼓，方可奏樂。信如所言，人主郊天一回，必殺一麒麟。麒麟何罪，遭此屠毒？此等議論，只好嚇騙黃巾賊，見老鄭便一齊下拜，使麒麟見之，必唾其面。』言未畢，又見空中雲鬟霞佩，率領數婦人姍姍來者，跪奏曰：『妾姜氏，周王妃也，當時周王勸農，妾並不隨行。今有妄人鄭某，說天子勸農，必與王后同行。妾想婦人幽閨弱質，行不逾閾，豈有披霜冒雪出來勸農之理？北魏王肅曾言其非，唐人孔穎達將王大加呵斥，黨同誣妄，一至於此！』諸婦人齊奏曰：『妾南國諸侯大夫之妻也，夫君外出，妾等心憂，「亦既覯止，我心則降，」言既見而心安，此人情也。鄭訓「覯」為交媾之「媾」，言交精而心降，又訓「五日為期，六日不詹，」云婦人五日不御，必有思男子而不得之病。妾等皆公侯淑女，不應貪淫至此。』麒麟在旁蹋足大笑，帝問：『何笑？」麟曰：『諸夫人但知責鄭玄，不知責戴聖。聖造《禮經》，其罪更大。臣在周文王靈囿中與振振公子同游，見文王宮女原無定數，多不過二三十人，並無九嬪、二十七世婦、八十一御妻之名號，亦從不見有「金環進之、銀環退之」之條例。文王日昃不暇，樂而不淫，那得有工夫十五夕而御百餘婦哉？戴聖本係贓吏，造作宮闈經典，以媚昏主；而鄭玄師弟又從而附會之，致後世隋宮每日用煙螺五石，開元宮女六萬餘人，皆其作俑也。且注《詩經》「昏椓靡供」，言「椓」是椓婦人之陰，此是景十三王傳中之事，三代無此慘刑。』天帝聞之大悔，唶曰：『朕用人過矣。』召蒼聖謂曰：『卿造字原有功於萬世，大聖人周公、孔子皆出汝門下，不料後來俗儒流弊，一至於斯，何以救之？』蒼聖奏曰：『臣兄弟三人同造字，臣所造之字都是下行，臣弟沮誦、佉盧所造之字或右行、或左行。左右行者，行於東西二方；下行者，行於中華。今東西方只一教，而中華之教如此紛張，惟有召西方明心見性之人學佛未成者來，大顯神通，將此輩一掃而空之。』帝曰：『召佛是矣，何以要召學佛未成者？』蒼聖曰：『佛無夫妻父子，故名異端，恐來中國，人多不服。惟有少時借佛書參究一番，中年遁歸周、孔者，墨行儒名，人才肯服。宋朝某某最佳。』麒麟在旁爭之曰：『楚固失矣，而齊亦未為得也。據漢儒「麟鼓郊天」之說，不過麒麟晦氣，而天帝尚得一頓飽餐。若宋儒主持名教，訓「天命之謂性」，云「天即理也」，古帝王只有祭天者，無祭理者，將來天帝血食，不從此而斬斷乎！不但此也，恐尖嘴雷神還要來鬧。』帝曰：『何也？』曰：『朱注有「盛饌」三句，云「敬主人之禮，非以其饌也。」下文注「迅雷必變」云「敬天之怒」。豈非下文暗藏不以其雷耶？從此雷公沒人怕了，雷公豈肯甘心？』天帝笑曰：『汝言亦是，但氣運各有盛衰，朕亦不能作主，姑且召明心見性之人，試其伎倆何如？」俄見蒼聖帶領宋儒上殿：有褒衣博冠手執太極圈者；有閉目指心自稱常惺惺者；有拈花弄月自號活潑潑地者；最後四人扛一大桶，上放稻草千枝，曰：『此稻桶也，自孔、孟亡後，無人能扛此桶。唐人韓愈妄想扛桶，被我取他與大顛和尚書札，搜出真贓，把他所扛之桶多掀翻了，何況鄭、孔，敢與我四人為難乎！』言未畢，果見赤熛怒、白招拒五妖神爬牆穴洞，偃旗息鼓而逃。天帝大喜，即命此四人權攝文明殿功曹。此漢學所以不昌，而文明殿之所以無注疏也。」

　　邱問：「既如此，何以架上不收宋儒注疏乎？」曰：「一誤豈容再誤，宋儒此座亦恐終不能久，現在陸、王二姓，本朝顏息齋、李剛主、毛西河等，都與為難。」方談論間，忽聞鐘鼓聲，內聞蒼聖傳旨云：「朕命白虎馱邱生來，原惡其自矜漢學，凌蔑百家，挾天子以令諸侯，故有投畀豺虎之意。今聞渠已悔誤，可賜山中雲霧茶一杯，領其出山，俾述所聞，可以曉世。」

　　古衣冠者引行曲澗中，邱因問曰：「據蒼聖之言，漢學不可從；據麒麟之言，宋儒又不足取。然則我將安歸？」神曰：「隨之時義大矣哉！士君子相時而動，故曰『順天者昌』。即如神道設教，蔣帝既衰，關帝自興，此眼前之明證也。當漢學盛時，晉朝王弼注《易》，罵鄭康成為老奴。康成白晝現形，立索其命而去。元行沖有言，『今人寧道孔聖誤，諱言鄭、孔非。』亦怕康成作祟故也。今氣運既衰，其鬼不靈，而人亦少談孔、鄭矣。當宋學盛時，元朝祭朱考亭，至於呼太祖御名成吉思而祭，尊與天同。明祖登極，又聘宋金華四先生等講學，皆考亭之小門生也，一脈相傳。頒行《四書大全》，通行天下，捆縛聰明才智之人，一遵其說，不讀他書。楊升庵有言：『蟲有應聲者。今天之儒生，皆宋儒之應聲蟲也。』子不作應聲蟲，安能拾取科名，上報君父乎？」

　　邱曰：「然則上帝亦好時文八股耶？」古衣冠者大笑曰：「上帝非秀才，安用時文！不特帝所無時文，即嫏嬛洞、二酉山亦從無此腐爛之物。細字小板古書，亦無此惡模樣。」邱曰：「然則時文科甲中，何以出許多豪傑？」神曰：「士如魚也，釣之可得，射之可得，網之亦可得。大者蛟鼇，小者魴鯉，皆水所生，不因釣射網罟而有異焉。歷代以經學取為名臣者，若而人；以詩賦策論取為名臣者，若而人；以時文取為名臣者，若而人。豪傑之士，豈為功令所束而遂淹沒哉！汝試看呂蒙拔於盜賊，郭子儀起於縲紲。盜賊罪人中尚且有人，而況於時文科目耶！」

　　邱問：「上帝何好？」曰：「好詩文。」問：「何以知之？」曰：「汝試想上帝白玉樓成，何以不召老成人馬季常、井大春作記，而召一少年佻㒓之李長吉耶？海上仙龕，芙蓉城主，何以不召周、程、張、朱聚徒講學者居之，而召一好酒及色之白居易、豪縱不羈之石曼卿耶？」

　　邱恍然大悟，乃再拜曰：「如神人所言，某將棄漢學、宋學，而從事於詩文何如？」神曰：「子又誤矣！人之資性，各有短長。著作之才，水也，果有本源，自成江河。考據講學，火也，胸中無物，必附物而後有所表彰，如火之必附於薪炭也。子天性中本無所有，焉得不首鼠兩端？且子既精漢學矣，試問帝王所食之米何名？」邱不能答。神曰：「康成之注釋之『溲溲』云：『舂之播之，使趨於鑿。粟一石為糲，舂一斗為稗，又去八升為鑿，又去九升為侍御。侍御者，王所食也。』子試思米舂至八九次，其糲稗糠籺將何所歸？天故專生此一流飧糠核而飽秭稗之人，或瑣屑考據，或迂闊講學，各就所長，自成一隊。常見孔聖、如來、老聃空中相遇，彼此微笑，一拱而過，絕不交言，此天地之所以為大也。」

　　邱聞之，色若死灰，意流連不出。神曰：「子休矣！子被虎銜落山澗，袖中所帶《儀禮注疏》，螬食者過半矣！盍速歸乎！」邱再拜出洞，至今猶存。

　　大通和尚
　　吳門某進士通禪理，立志成佛。聞天台山僧名大通者年一百二十歲矣，乃徒步訪焉。兩扣茅蓬，辭不見，進士跪門一日，僧召入問：「汝來何為？」曰：「願學佛。」曰：「君非某尚書之子歟？」曰：「然。」「今尚在乎？」曰：「在。」「有妻子乎？」曰：「有。」僧曰：「君誤矣！佛性慈悲，汝父尚在，妻尚存，而忍心別父棄妻，貪圖作佛，此心可以見得佛否？」進士不能答。僧又問：「成佛必須功德，汝立何功？」曰：「我遇荒年必倡捐賑粥，遇棺槨必掩埋，年年買活物放生。」僧曰：「凡有心積德以徼福者，與無德者同。猶之律上過失殺人，雖殺不抵命也。汝貪成佛，而強為諸善，何功之有？汝果要學佛，當先學我，便從此刻學起。我坐則坐，我食則食，我溲溺則溲溺，我眠則眠，汝能照樣行乎？」曰：「能。」僧長嘆一聲，便閉目坐榻上，一日不語，不飲，不食，不眠，不起溲溺。進士骨節酸楚，腹中雷鳴，溲溺俱下，而僧不知也。不得已，起跪僧前，願且還家。僧亦不答，拱手微笑而送出焉。

　　掠剩鬼
　　廣陵法雲寺僧珉楚，常與中山賈人章某親狎，章死，楚為設齋誦經數月。

　　忽遇章於市，楚未食，章即延入飯店，為置胡餅。既食，楚問：「君已死，那得在此？」章曰：「吾以小罪未免，今配為揚州掠剩鬼。」問：「何謂掠剩鬼？」曰：「凡吏人賈販利息皆有數，過常數得之即為餘剩，吾得掠而有之。今人間如吾輩甚多。」因指路人曰：「某某皆是。」頃之，有一僧過，指曰：「此僧亦是。」因召至與語，良久，僧亦不見。

　　楚與章南行，遇一婦人賣花，章曰：「此婦人亦鬼，所賣花亦鬼所用之花，人間無用。」章出數錢買之以贈楚曰：「凡見此花而笑者，皆鬼也。」即告辭而去。其花紅芳可愛而甚重，楚亦昏然而歸。路中人見花，頗有笑者。至寺北門，自念吾與鬼同游，復持鬼花，殊覺不祥，即擲花溝中，濺水有聲。

　　既歸，同院人覺其色甚異，以為中惡，競持湯藥救之。良久乃蘇，具言其故，因相與復視其花，乃一死人手也。



第六卷


　　多官
　　多官，閩莆田人，襁褓失怙，恃嫂鄭氏乳之。長而美麗，兄嫂皆愛之。兄遠賈外出，或經年不歸。嫂常居母家，攜叔去，令出就外傅。邑有葉先生授徒于家，多官往學焉。

　　江西陳仲韶，貴公子也。年十八，舉於鄉，兄宦閩，以喪偶故往省。路出莆田值雨，遭多官於道，神為之奪，下輿隨行。多官回顧，見其摳鮮衣，曳粉靴走泥淖中，狀若狂癡，心頗疑之。仲韶卒尾至其家，苦不得入。訪於鄰，始知為多官，自書塾歸，乃至其嫂家也。

　　仲韻抵兄署，與其嬖京兒謀欲得多官。京曰：「子盍以遊學請諸兄？允則事濟矣。」兄果喜，仲托莆令修厚贄於葉。葉館以公子禮，不知為先達也。仲遍謁同學，多官出見，駭然良久，心知客為己來，自是絕不過從，惟扃戶而讀。居匝月，終無由通款。

　　一夕，聞多官呻吟聲，瞰之，病臥在牀，葉偕醫來診其脈曰：「虛怯將脫，非參四兩不治。」葉聞，欲送之歸。仲韶勃然曰：「渠家貧，安能辦此？即歸亦死耳！」立啟篋出金授醫，複語葉曰：「有故悉我任。」遂親侍湯藥，衣不解帶者半月有餘。多官旋愈，深德仲韶，於是來往頗密，然終無戲容。

　　仲無間可入，復謀於京兒，京曰：「吾知其感公子矣，不知其愛公子否？可佯病試之。」如其言，多官來，亦如仲之侍己疾者。京兒賄醫詭云：「藥中須人臂血，疾始可治。」命京，京佯不可，多官在旁無語，至暗中乃刺血和藥以進。仲知之大喜，以為從此可動也。適兄膺薦入都，招仲偕往，多官聞之，乃夜就仲室曰：「曩者公子傾金活我，非愛我故耶？今行有日矣，義不忍負公子，請締三日好，誓守此身以待。」即宿於仲所三日，仲乃行。

　　葉有甥名淳者，性淫惡，而頗饒膂力，涎多官美，欲與狎，不可。一日，仲韶使至，多官置來書案上，出詢仲起居。淳潛入，見仲書多親昵語，喜曰：「是可劫也。」多官來，袖書示之曰：「汝從陳公子，獨不可從我乎？」多官初欲拒之，已而思有書在，慮不能滅其跡，復佯笑曰：「若還吾書，今夕當從汝。」淳喜，還書而出。多官焚之，乃作二札，一與仲訣，一以告嫂，納諸篋，即取所佩刀自剄。嫂聞信至，啟篋得書，訟其事。淳瘐死獄中。

　　仲韶歸，見所遺書，一慟幾絕。感其義，誓不再娶。一夕，夢多官來曰：「不可以我故廢君祀，君娶，我將為君後。」從之，果舉一子，眉目絕似多官，因名喜多。

　　先是京兒與謀時曰：「多官洵美，但眉目間英氣太重，充其量可以為忠臣烈士，慮不善終耳。」後果如其言。

　　祈夢二則
　　宜興士人，少時到于忠肅廟中祈夢。夜夢神旁皂隸來，摸其臂與之狎，士人憤怒，大叫而醒，以為忠肅不能御下，何足敬也，遍告親友。後士人成進士，選湖廣龍陽縣，十餘年，卒於任所，
　　趙笠亭祈夢于墳，夢見少保凴几坐，几上燃燭二枝，上有綠字書「冠冕通南極，文章列上台」
兩句，以為大吉兆。後竟以疾亡。將殯，諸門弟相率臨奠設筵告祭，其筵前燭二枝，綠字所書，即此二句。

　　鬼被衝散團合最難
　　紹興傅長純，館胡撫軍寶瑔署。一日，胡出堂理事畢，來告幕中諸友云：「適坐堂上，有皂役倉猝後至。甫入門，俄一鬼趨出，與皂相值，為皂衝仆。其鬼四肢悉散墮地上，耳、目、口、鼻、手、足、腰、腹如剝開者，蠕蠕能動。久之漸漸接續，又良久復起而去。」胡視皂役之氣頗旺，鬼誤值為其氣攝住，故不得退避而衝倒也。其倒時，皂竟不知，旁廊下有鬼，多笑之而不前。

　　石板中怪
　　桐城朱書樓云：其父昔居巢縣，去其家里許，有山險峻，不通人跡。一日，佃戶來報：「山上木魚聲響，從未見有僧往來，請偵視之。」其父率佃戶數十人，披荊斬棘而上。見山頂石洞中有老僧趺坐蒲團，敲木魚念佛。問：「從何來？」僧不答。問：「需齋供否？」曰：「吾辟穀多年，奚用齋乎！」言畢，閉目而坐。眾驚異下山。

　　朱歸告其母，母曰：「是神僧也。我有蓄金五百，汝為建佛閣於山上，供養此僧。」朱遂率眾鳩工。僧忽出洞指所立處曰：「此下若見石板，慎勿輕動，動則妖出。」眾不信，以為石下或有窖金，趁僧不在時，共力掘起。忽黑氣沖天，飛砂迷目，僧急出洞曰：「妖已遁矣，不信吾言，致為人祟，奈何？」

　　工未完，果有方姓家奴被二女妖纏擾幾死，其主倉皇來，告僧求教，僧遂下山建壇，豎七星燈。咒語移時，雙袖一揮，向空喝曰：「汝幽禁雖久，野性尚存，速隨吾上山修煉。」是夕，方姓家遂安。嗣後有上山者，常見僧旁有二美女侍立，執卷焚香，丰姿綽約，群以為異。如是者六年。

　　一日，僧召朱謂曰：「予號大容，曾遇異人指點出家。今道行已滿，明日即當飛升。二妖已皈佛法，自往他處修真，但與方姓尚有宿愆，吾化後，須供渠七日，消除此案。」及明日，僧舉火自焚，於是二女復至方家，附奴身上索酒食，曰：「吾已千年未曾看戲，可為我演戲七本，我才看和尚面上，甘心饒汝。」方從之，演畢寂然，惟正廳桌上留紅帖一張，大書「嫣紅環翠謝戲」六字。

　　僵屍貪財
　　金陵張愚谷與李某交好，同買貨廣東。張有事南歸，李托帶家信。張歸後，寄信李家，見有棺在堂，知李父亡矣，為設祭行禮。李家德之，其妻出見，年才二十餘，貌頗妍雅，設饌款張。時天晚矣，留張宿其家，宿處與停柩之所隔一天井。

　　至夜二鼓，月色大明，見李妻從內出，在窗縫中相窺。張愕然，以為男女嫌疑之際，不應如此，倘推門而入，當正色拒之。旋見此婦手持一炷香，向其翁靈前喃喃然若有所訴。訴畢，仍至張所住處，將腰帶解下緊縛其門上鐵環，徐徐步去。張愈驚疑，不敢上牀就寢。
　　忽聞停棺之所豁然有聲，則棺蓋落地，坐起一人，面色深黑，兩眼凹陷，中有綠睛閃閃，獰惡異常。大步走出，直奔張所，作鬼嘯一聲，陰風四起，門上所縛帶登時寸斷。張竭力攔門，力竟不敵，屍一衝而入。幸其旁有大木櫥一口，張推櫥擋屍，櫥倒，正壓屍身，屍倒在櫥下，而張亦昏迷不醒矣。

　　李妻聞變，率家丁持燭奔至，將姜湯灌醒張而告之曰：「此妾翁也，素行不端，死後變作僵屍，常出為崇。性最愛財，前夜托夢於我曰：『將有寄信人張某來我家，身帶二百金，我將害殺其身而取之。以一半置我棺中，以一半賜汝家用。』妾以為妖夢，不信其語。不料君果來宿於此，我故焚香禱祝，勸其勿萌惡念。怕他推門害君，故以帶縛住門環，而不料鬼力如是之大也。」乃與家丁扛其屍入棺。

　　張勸作速火化，以斷其妖。曰：「久有此意，以翁故，於心不忍，今不得不從俗矣。」張助以作道場之費，召名僧為超度而焚之，其家始安。

　　黃鼠狼著紙衣呼小將
　　李半仙，奉天人，其師黃某，為吾杭方伯國公棟壬戌房師。為通州牧，過於仁慈，上司劾其縱賊殃民，發遣奉天，授徒教讀，見半仙曰：「子可傳道，非功名中人。」半仙叩首聽命。令其拜斗四十九日，授書一卷，劍一口，遂能驅邪治病。黃公每歲至滇，來去萬里甚速。限滿放歸，不知所終，蓋有道術者。李君每歲一至京師，住國公宅。往往見其役鬼使神，頗有效驗。

　　一日，有狐仙延請赴宴，所設豬羊雞鴨等肉，率皆淡食，不下鹽醬，左右侍立捧盤饌者，皆極大黃鼠狼，人立而衣紙衣，呼為「黃小將」，惟主人則狐而人形，衣綢緞焉。李怪而問之。曰：「若輩福薄，只宜著紙衣，一著綢則病，一著緞即死。今日所以奉請者，有所求也。吾曹子孫輩每有在外間無狀者。祈法師遇有此等事，以文書牒我，俾我以家法處置，幸勿傷其性命。如有文書，可焚於紫禁城轉灣之城腳下，呼『黃小將』三聲，我即領受。」李唯唯而出。

　　有患瘵病為冤纏者，半仙為禳解之。若為妖魅，驅之不去，則作法斬之。用米一斗，插劍於中，焚符誦咒，劍自飛舞，斲於門柱，有怪手絨絨然，截八寸餘。病者獲安，李即辭去，從不受謝。

　　徐明府幕中二事
　　徐公名振甲，初宰句容，有仲姓戚司刑名事。句境皆山，產雉兔獐狍之類，每歲召獵戶捕取供上憲，以為土物。徐公一日召獵戶於署中試放火槍，轟然震響，仲姓失色，竄匿於隱處，屏息不動。至晚，覓之不得，遣人出城追逐，直至省垣，避匿一小庵中。署中人多言仲本女狐所生故也。

　　後徐調任清河，赴省過余，留飲，語余曰：「余幕中諸友多有外嬖，家人輩有拂其寵僮之意者，幕友即欲辭去，以此小事甚費周旋，以致此風大熾，署中諸犬效之，兩雄相偶，豈非絕倒。」座中廣文孫公曰：「此何足異，余家牝鴨與牝雞，每作雌雄相偶之狀，更可嗤也。」

　　同服琉璜效驗各別
　　琉璜有毒，人人所知，然服之而壽考康寧者有之，疽發於背、於頸死者有之。禍福互異，由各人體氣本不相同也。本朝托冢宰庸於冬至日嚼雪吞冰，不知其冷，自稱陽臟故然。尹文瑞公隆冬不戴貂帽，戴則雖大雪中汗出如雨。宋夏英公服鐘乳、琉璜，偶離此二味，則手足如冰，真不可解也。杭州王畫師林常服琉璜，久之毛孔中常突起小泡，青煙一道，直射而出，皆作琉璜氣。據云其毒從毛孔中出，便無他患，至今其人年高，卒無恙云。

　　夜航船二則
　　杭州夜航船，夜行百里，男女雜沓，中隔以板。仁和張姓少年，素性佻㒓，以風流自命，搭船將往富陽。窺板縫，有少艾向渠似笑非笑，張以為有意於己也。夜眠至三鼓，眾客睡熟，隔板忽開，有人以手摸其下體。少年大喜過望，挺其陰使摸，而急伸手摸彼，宛然女子也。遂爬身而入，彼此不通一語，極雲雨之歡。雞鳴時，少年起身將過艙，其女緊抱不放，少年以為愛己，愈益綢繆。

　　及天漸明，照見此女頭上蕭蕭白髮，方大驚。女曰：「我街頭乞丐婆也，今年六十餘，無夫無子女無親戚，正愁無處托身，不料昨晚蒙君見愛。俗說，一夜夫妻百夜思，君今即我丈夫，情願寄托此身，不要分文財禮，跟著相公，有粥吃粥，有飯吃飯，何如？」少年窘急，喊眾人求救。眾齊起歡笑，勸少年酬以十餘金，老嫗始放少年回艙。回看彼少艾，又復對少年大笑。

　　柴東升先生搭夜航船往吳興，船中老少十五人，船小客多，不免挨擠而臥。半夜，忽聞一陝西聲口者大罵：「小子無禮！」擒一人痛毆之，喊叫：「我今年五十八歲了，從未幹這營生，今被汝乘我睡熟將陽物插入我穀道中，我受痛驚醒，傷我父母遺體，死見不得祖宗。諸公不信，請看我兩臀上，他擦上唾沫尚淋漓未乾。」被毆者寂無一語。

　　柴與諸客一齊打火起坐，為之勸解。見一少年羞漸滿面，被老翁拳傷其鼻，血流滿艙。柴問：「翁何業？」曰：「我陝西同州人，訓蒙為業，一生講理學，行袁了凡功過格，從不起一點淫欲之念，如何受此孽報？」柴先生笑曰：「翁行功過格，能濟人之急，亦一功也；若竟毆殺此人，則過大矣。我等押無禮人為翁叩頭服罪，並各出錢二百買酒肉祀水神，為翁懺悔何如？」翁首肯之，始將少年釋放。

　　天明，諸客聚笑勸飲，老翁高坐大啖，被毆者低頭不飲，別有一少年笑吃吃不休，裝束類戲班小旦，眾方知彼所約夜間行歡者，乃此人也。

　　盛林基
　　乾隆四十一年，樂安縣民盛林基，年三十二歲，家有一母一妹。忽一日，以切菜刀斷其母妹二人之頭，高置几上，買香花燈燭而供奉之。其鄉鄰驚問何故，笑曰：「送他兩人到極好處去成佛，我不過盡孝道耳。」總甲報官來驗，坦然出迎，口供與對鄉鄰之言如一。官請王命凌遲，其人含笑就死，亦無一言。據鄰人云：「此人平時待母頗盡孝道，與妹亦甚和睦。」

　　趙友諒宮刑一案
　　趙成者，陝西山陽城中人，素無賴，老而益惡。奸其子婦，婦不從，持刀相逼，婦不得已從之，而心終不願，私與其子友諒謀遷遠處以避之。其戚牛廷輝，住某村，離城三十里，遂往其村，對山築舍而居，彼此便相叫應。

　　居月餘，趙成得信，追蹤而往，並持食物往拜牛廷輝。牛設饌款待，鄉鄰畢集。席間，客嚴七，與牛至好，問牛近況。牛告以「生意不好，賣兩驢得銀三十兩，以十金買米修屋，家中僅存二十金」等語。趙成欲通其媳，厭友諒在旁，礙難下手，知鄰人有孫四者兇惡異常，且有膂力，一村人所畏也，乃往與謀殺牛廷輝，分其所剩金。孫四初不允。趙成曰：「我媳婦甚美，汝能助我殺牛廷輝，嫁禍於友諒，友諒抵罪，則我即以媳婦配汝，不止一人分十金也。」孫四心動，竟慨然以殺牛為己任。

　　是夜，與趙成持刀直入牛家，友諒見局勢不好，逃入山洞中。孫、趙兩人，竟將牛氏一家夫婦子女全行殺盡，而往報官，云是友諒所殺。縣官路學宏急遣役往拿，見友諒匿山洞中，形跡可疑，遂加刑訊。友諒不忍證其父，而又受刑不起，遂痛哭誣服。然殺牛家之刀，原是孫四家物，趙家所無也。屢供藏刀之處，屢搜不得，路以兇器未得，終非信讞，遂疊審拖延，連累席間飲酒鄉鄰十餘人家產為空。

　　一日，捕役方帶趙成復訊，成自喜案結矣，策蹇高歌。其媳見而罵曰：「俗云：『虎毒不食兒。』翁自己殺人，嫁禍於兒子，拖累鄉鄰，猶快活高唱曲耶！一人作事一人當，天地鬼神肯饒翁否！」
趙成面赤口噤。捕役以其情急聞於官，官始窮問趙成。初猶不服，燒毒煙燻其鼻，方輸實情。

　　按律：殺死一家五人者，亦須一家五人抵償。按察使秦公與撫台某傷其子之孝，獄奏時為加夾片序其情節，奉上諭：趙友諒情似可憫，然趙成兇惡已極，此等人豈可使之有後！趙成著凌遲處死，其子友諒可加宮刑，百日滿後，充發黑龍江。

　　換屍冤雪
　　京師順承門外有甲與乙口角相鬥者，甲拳傷乙喉，氣絕仆地。時天已晚，路上人將兇手縛置營房，以屍交兩營兵看守，待明早報官。會天雨雪，一卒老病畏寒，向年壯者云：「我歸家添衣服喝酒，略耽延便來。」年壯者許之。其人久而不至，年壯者亦買酒取暖，醉睡帳房。

　　早起尋屍，屍隱不見，方驚愕間，年老者亦至，曰：「我已報司坊官，即時來驗矣。」年壯者曰：「屍竟遺失，官來無可驗，我二人罪大，奈何？」老卒沉思良久，曰：「我有一計，某處荒地前有人舁一棺來，似是新死之人，屍尚未壞。我與你打破其棺，扛屍來此，以冒抵之，庶可免罪。」年壯者以為然，依計而行。少頃，官來驗屍，則額角上有長釘一條，流血被面。問兇手，兇手曰：「我實失手打死此人，並未加釘釘額。且此屍面貌，並非我所毆之人。」官不能斷。

　　正喧嚷間，有一男子大呼而入，曰：「此事與甲無干，我乃被毆仆地之人。初時氣絕仆地，既而甦醒還家，實未死也。」官始將兇手放釋，而查問荒地扛棺來厝之人，細加推究釘額之屍，姓劉名況，以染工為業。妻與人奸，乘劉醉，與姦夫釘殺之也。乃釋甲而置姦夫於法。

　　旁觀者曰：「屍非可換之物，而兩營兵奇計如此，此非營兵之愚也，乃暗中鬼神之巧也。」

　　凡肉身仙佛俱非真體
　　余每游剎院見肉身菩薩，大概渾身用生漆灰布，叩之橐橐有聲。雖腿筋盤屈隱隱可見，而頭頸總歪。在武夷山見草鞋仙姓程名艮坐石洞中，在九華山見無暇和尚，皆兩目下垂無睛，搖其頭尚動，扣其齒皆蛀朽脫落。惟廣西永州無量壽佛，雖肉身而頭獨端正，心常疑之。

　　後有人云：「順治間有邢秀才讀書村寺中，黃昏出門小步，聞有人哀號云：『我不願作佛。』邢爬上樹竊窺之，見眾僧環向一僧合掌作禮，祝其早生西天；旁置一鐵條，長三四尺許，邢不解其故。聞郡中喧傳：『某日活佛昇天，請大眾燒香禮拜。』來者萬餘人。邢往觀之，昇天者，即口呼『不願作佛』之僧也，業已扛上香台，將焚化矣。急告官相驗，則僧已死，蓮花座上血涔涔滴滿，穀道中有鐵釘一條，直貫其頂。官拘拿惡僧訊問，云：『燒此僧以取香火錢財，非用鐵釘，則臨死頭歪，不能端直故也。』乃盡置諸法。而一時燒香許願者，方大悔走散。」

　　全州佛廟大門外有墳一座。相傳某御史入廟禮佛，欲試是否肉身，取針刺佛之耳，鮮血流出，御史大驚，出廟顛仆而死，其家即葬之於廟門外以示戒也。余觀墳上碑，但記前朝姓名某，而並無此語。余雖不刺佛，然剝其所施衣彩十三層，叩其胸而彈之，亦自覺無禮矣。

　　動靜石
　　南雁宕有動靜石三座，大如七架梁之屋，一動一靜，上下相壓。游者臥石上，以腳撐之，雖七八歲童子，能使離開尺許，轟然有聲。倘用手推，雖輿夫十餘人，不能動其毫末。此皆天地間物理，有不可解者。

　　玉女峰
　　雁宕有石如女子獨立，長五丈餘，頭有髻形。杜鵑花開，紅滿一頭，恰無一朵拂其面上者。袍色微紅，裙色慘綠，若天然染就狀，界畫分明。衣褶之痕，宛然若織。

　　廬山禹碑
　　廬山宗生庵旁有谷簾泉，泉有石洞險而深。有人縋身而下，得一碑，上有禹王大篆六字。釋文曰：「洪荒漾余乃枅。」星子令丁正心在蓮花池席上為余言。

　　飛鐘啞鐘妖鐘
　　武夷伏虎山之巔有鐘繫焉，相傳唐時飛來，離地三十餘丈，無人能擊，故又號啞鐘。張家口外總管廟有妖鐘，三更外無故自鳴。

　　鼠渡江
　　乾隆五十年，有鼠數萬銜尾渡江，大小不一，在水颯颯有聲。須臾間，江面里許為其所蔽。老舵工云：「上江必有水災。」至七月間，來安、全椒二縣起蛟，田堤盡壞。

　　鵬過
　　康熙六十年，余才七歲，初上學堂。七月三日，才吃午飯，忽然天黑如夜，未數刻而天漸明，紅日照耀，空中無片雲。或云：「此大鵬鳥飛過也。」莊周所云「翼若垂天之雲」，竟非虛語。

　　石中玉器
　　乾隆五十五年，荊州大水，周王山崩，有璞石隨流而下。耕人以鋤擊之，中得玉碗，溫潤潔白，無雕刻而有血沁，周圍六寸許，惜石破而碗已傷。群不解碗何以生石中，或曰：「此必千年前富貴人家玉碗墮入泥中，泥久氣燥，變而為石，故將碗裹在石內。」

　　瓜子妖
　　陶方伯在江寧署中與濮某、劉某相友善，中秋招二人飲酒，各把瓜子散步階下。且行且談，被風吹數子落在土中。夏間，其地忽發瓜藤，漸長漸大，俄結三瓜，其大如斗。一時賀者紛紛，以為祥瑞。三人聞之，亦自得也。未一年，陶以書案被罪；濮以瘵疾卒；劉癩疾大作，血肉潰爛而亡。

　　琴變
　　金陵吳觀星工琴，嘗為余言：琴是先王雅樂，不過口頭語耳，未之信也。年五十時，為趙都統所逼，命彈《寄生草》，旁有伶人唱淫冶小調以和之。忽然風雷一聲，七弦俱斷，仰視青天，並無雲彩，都統舉家失色。從此遇公卿彈琴，必焚香淨手，非古調不彈矣。

　　古北口城樓火箭匣
　　乾隆六年，嘉興知府楊景震為盧案謫戍軍台。登古北口城樓，上有一銅匣，封鎖甚固，相傳明代總兵戚繼光所留，過客不許開看。楊撫玩良久，見匣上金鎸一震卦，笑曰：「匣上卦名震，與我名景震相應，我當開之。」啟其蓋，飛出火箭一枝，著於對面景德廟正殿柱上，登時火起，將殿宇僧房焚燒殆盡。

　　官受妓嗔
　　楊鏡村作蘇州太守，娼禁甚寬；某太守治蘇州，笞妓甚酷。後兩人俱解組矣，偶過江都，有巨公某延之飲酒。座有三妓，皆蘇人也，主人戲問：「蘇州官長賢否？」三人但認識楊公，不認識某公，齊聲對曰：「楊太老爺待奴輩仁慈，並禁地方衙役光棍嚇詐，此等官府，自然公侯萬代。後來某大老爺拿奴輩去，非笞即拶，並教供出嫖客姓名，以便他嚇詐取錢，不供便打。如此等官，世世子孫要做奴輩這行生意的。」舉座大笑。某公不終席登車而去。

　　京中新婚
　　北京婚禮，與南方不同。邵又房娶妻，南方諸同年賀之，意欲鬧房拜見新人也。不料花轎一到，直進內房，新郎彎弓而出，向轎簾三發響箭，然後抱新人出轎，則亂鬢蓬鬆，紅綢裹首。新郎以秤杆挑下紅巾，不行交拜之禮，便對坐牀上。伴婆二人，持紅氈將四面窗楞通身遮蔽，進大餃一個，剖之，中藏小餃百餘。兩新人飲酒啖餃畢，脫衣交頸而睡。次日雞鳴，公公秉燭早起，禮拜天地、灶神、祖廟。過五日後，方才宴客。本日賀者，全無茶酒，饑渴而退。或嘲之曰：「京裡新婚大不同，轎兒抬進洞房中。硬弓對臉先三箭，大餃蒸來再一鐘。秤杆一挑休作揖，紅氈四裹不通風。明朝天地祖宗灶，拜得腰疼是阿公。」

　　張趙鬥富
　　康熙間，河道總督趙世顯與裏河同知張灝鬥富。張請河台飲酒，樹林上張燈六千盞，高高下下，銀河錯落。兵役三百人點燭剪煤，呼叫嘈雜，人以為豪。越半月，趙回席請張，加燈萬盞，而點燭剪煤者不過十餘人，中外肅然，人疑其必難應用。及吩咐張燈，則颯然有聲，萬盞齊明，並不剪煤而通宵光燄。張大慚，然不解其故。重賄其奴，方知趙用火藥線穿連於燭心之首，累累然，每一線貫穿百盞，燒一線則頃刻之間百盞明矣。用輕羅為燭心，每燭半寸，暗藏極小爆竹，爆聲腷膊，燭煤盡飛，不須剪也。

　　鹽商安麓村請趙飲酒，十里之外燈彩如雲。至其家，東廂西舍珍奇古玩羅列無算，趙顧之如無有也。直至酒酣席撤，入燕室小坐，美女二人捧雙錦盒呈上，號「小頑意」。趙啟之，則關東活貂鼠二尾躍然而出，拱手問趙。趙始啞然一笑曰：「今日費你心了。」

　　朱爾玫
　　康熙間，朱爾玫以邪術惑人，有神仙之號，名重京師，王公皆折節下之，惟三登熊文貞公之門終不得見。一日，朱又往告司閽云：「相公今日著何服，食何菜，坐何處地方，我一一皆知。」司閽者以其言皆中，驚白相公。公笑曰：「朱某所測我者，果件件不錯，可謂仙矣。第我心上有『不喜見妖人』五個字，渠竟茫然不知，可以謂之仙乎？」閽以告朱，朱慚沮而退。

　　相傳朱與張真人鬥法：以所吃茶杯擲空中，若有人捧者，竟不落下。張笑而不言。朱有自矜之色，嗤張不能為此法。張曰：「我非不能也，慮破君法，故不為也。」朱固請，張不得已，亦擲一杯，則張杯停於空中，而朱杯落矣。或問真人，真人曰：「彼所倚者，妖狐也；我所役者，五雷正神也。正神騰空，則妖狐逃矣。」亡何，朱遂敗。

　　梁制府說三事
　　同年梁構亭制府總督直隸，自言五歲時，有外祖母楊氏無所依倚，就養女家，得奇疾，臥牀能將緞被寸寸裂之，亦不知其指力之勇從何來也。一日召梁太夫人曰：「外孫二官以後切不許其立牀邊，他渾身是火，近之將人炙痛。現在我跟前某姑某舅，人雖物故，而於我有情，時來與我談笑，一見二官到，無不爬牆升屋而逃者，使我心大不安。」梁太夫人即手麾公出。公不敢再入，時於窗縫中窺探，楊已知覺，蹙額曰：「二官這小兒又來作鬧了，速趕他去。」如其言，楊始安寢。亡何，楊病重氣絕矣，良久復甦，張目謂梁太夫人曰：「我魂靈要出去，汝家灶神、門神一齊攔住大門，說我不是梁氏之人，不許我出去，奈何？」梁太夫人曰：「當速請高僧來誦經，為母親懺悔求請，何如？」楊曰：「不知仍教二官來向二神一說，神必首肯也。」太夫人即率公往門灶前代為通說，頃刻間，楊瞑目逝矣。

　　公宰良鄉時，病瘧甚劇，夜夢本邑城隍請見，謂公曰：「我亦從前此地縣官也，上帝以我居官清正，命我作城隍神。大人所患之症，即我從前所患之症也，後服某藥而愈，今以方授公。」口說某藥幾味，長揖而去。明日服其方，果兩劑而愈。查良鄉邑志，果有其人。

　　又宰香河時，有老翁率其女來喊冤，女頗有姿。問：「何冤？」曰：「女為城隍神所據，每夜神以車來迎，便癡迷不醒，必到次日辰刻，才放女歸。女已定婚某家，致某家不敢來娶，故求公救。」公曰：「我能治民，不能治神也。」翁曰：「我女說公來城隍廟行香，渠看見城隍神必先出迎。公拜神，神避位答禮。其敬公如是，公肯一言，或神肯聽亦未可知。」公竊喜自負，即作文書交翁焚而投之。次日，翁果同女來謝，云：「昨晚神竟不來迎女矣。」

　　官運二則
　　華雍作淮寧令，有欽差某從廣東來，即日將過其境，華遣長隨張榮備辦公館。張固幹僕，料理齊全，約費百金，而欽差又奉旨往他處審案，遂不果來。

　　張榮正在彷徨間，適逢江西巡撫阿公思哈拿問進京，路當過此，張榮乃代主人具手本向前迎接，告稟公館已備。阿公大驚，以為素未謀面，又非屬員，何以有此禮文？既而進公館，則掛彩張燈，牲牢夫役，無不齊全，喜出望外，乃召張榮而諭之曰：「我係被罪之人，一路人情冷落，雖我所提拔屬吏，待我如冰，何以爾主如此隆情古道耶？汝主手本我理應璧還，今一番感激之心，誠恐忘記汝主姓名，權將手本留下，以便為日後圖報之地。」諭畢，親自作書與華令，稱謝再三，方上馬去。張榮歸，以情節告知主人。主人責以多事，旁有幕友笑曰：「此奴辦差貴重，不如此出脫，叫他從何開消耶！」主人笑而頷之。

　　未二年，阿公起用山西巡撫；華四參限滿，送部引見，奉旨發往山西。初次到轅稟謁，阿公如得至寶，遣家人致意司道曰：「請大老爺緩見，我主恩人到矣。」即開中門，親迎至堂下，呼老賢弟，握手入內，羅列酒肴，待如上客。華長跪辭謝，懼不敢當。阿公曰：「有恩不報，我是何等人耶！今日我盡我心，明日汝行汝禮。」盡歡痛飲，送上轎而別。司道聞之，莫不刮目。

　　未半年，題升通判；又半年，題升同知；再升至南安府知府。阿公調任河南，華亦乞養，滿載而歸。賞張榮二千金，張亦小康。

　　傅四爺，吏部司官中之能員也。果毅公訥親掌吏部時，凡眾司官說堂有不能了之事，喚傅來，數言而決，訥甚重之。

　　故事：保舉郎中，一正一副。有戶部郎中缺出，訥公正薦之，引見於光明殿。傅乍入殿門即跪，上覺其呆，用副薦者。逾年，吏部郎中缺出，訥公又正薦之，傅入殿門又即跪，上不悅，謂訥公曰：「如此等昏人，如何保舉？」訥奏：「傅某辦事甚好，是以屢薦之。不料其不習朝儀，當是福薄。」上意亦解。

　　未幾，又有保舉引見之事，將入朝，訥公訓之曰：「汝兩次失儀，今次千萬留神，勿再蹈前轍，致傷我臉。」傅唯唯。及至引見時，各官背履歷畢，並無此人，訥亦不解其故。直至退朝，到午門外，見傅面目青腫，踉蹌涕泣而來。訥問故，曰：「司官兩次入殿門，見一紅袍大人長丈餘，將我攔住，我不得不跪。今番第三次矣。我緊記公爺吩咐之言，以為我再見紅袍之人，我當直衝而進，不受其攔。不料其人又在殿上攔我；往前一衝，他手披我頰，提而擲之，遂跌在殿外台坡之下，致傷面目，不能瞻仰天顏，不知前生是何冤孽！自知福薄，求公爺以後亦不必再保舉我了。」訥無可奈何。諸司官聞之，咸為駭異。遣人扶至車上，送歸其家，隨即病發，四日而亡。

　　錢縣丞
　　睢寧縣丞錢某權知縣事，其地向例：有路斃者，相驗時地主出錢八千送官，便可結案。一日，某村來報：「有投河死者。」吏以前例告錢。錢往驗屍無傷，命即掩埋。

　　回公館後，吏送進地主常例八千，錢將受矣，見錢用紅繩穿係，色甚鮮華，不解其故，以問吏。吏曰：「地主家貧，無力出此，不得已，將一女賣與村鄰為妾，得價二十四千。因係喜錢，故用紅繩耳。」錢思此錢係逼迫而來，不忍濫受，即召其村人詰之，具以實告。乃並召其買妾者曉之曰：「我得人錢而逼之賣女，不仁也；汝乘其急而買其女，不義也。我決不受此錢，汝速退歸此女。」其人唯唯。因問賣女者曰：「餘錢尚存否？」曰：「都作衙門胥役使用矣。」錢命胥役追繳，則已彼此飲博，將錢分散。錢慨然顧買女者曰：「吾償爾錢。」即命給發原數，令村人領女歸家，此案遂結。

　　無何，錢患背疽，昏迷於牀。夢青衣人召至一處，殿宇巍峨。上坐王者謂錢曰：「汝大數已盡，幸有一善事，足以抵償，汝知之乎？」錢茫然不解，王者命判官查簿與觀，則所載某年保全賣女一事也。判官奏曰：「此事功德甚大，例得延壽一紀，官至五品。」王首肯之，遂令青衣人送其還魂，疽遂霍然。

　　錢自此一心行善，凡賑饑埋棺等事，悉捐資為之，官果洊擢同知，而一紀之期已滿，背疽又發，家人將理後事，而意尚遲疑，且慰錢曰：「公前有一善，壽尚可延，年來善行甚多，安知冥中不再為益算乎？」錢笑曰：「不然。昔之善無所為而為之也，故陰間重我；今之善，有所為而為之也，恐陰間未心重我。此番數盡，斷不能逃。或者有心為善，終與有心為惡者不同，或者他生其有報乎？」不數日，疽潰而卒。


第七卷


　　乩仙
　　乾隆丙午春，樵川楊荷鋤與金陵徐滄潯扶乩。有女仙降壇，詩曰：「何處重尋舊翠鈿，濤聲如夢恨如煙。泉台一去千餘載，只抵相思半日眠。妾王氏小筠也，恰遇有緣人，欲與之語，諸君勿懼。」壇中友人孟姓見辭涉豔麗，恐致邪祟，欲燒退符。乩遂書曰：「既已招之使來，豈能揮之即去耶！昔者妾美姿容，君饒才韻，相遇大堤之下，同游細柳之陰。鴛侶方成，鸞儔遽拆；珠沉玉隕，蕙折蘭摧。君屢托跡於人間，妾尚滯魂於水府。今者方備濤神侍從，偶為符使招攜。隔世逢魚水之交，不昧素心一點；對面有河山之阻，誰知紅淚千行！恨顯晦之攸殊，幸精誠之易合。窗明風露冷，將於斗轉參橫後尋君；幃靜雨雲來，其於夢美魂酣時覓我。不呼名氏，恐疑畏之頓生；惟續情緣，詎祟殃之敢作。」是夜，滄潯果夢有女子手持團扇，豔麗非常，相與綢繆，極雲雨之歡。次日復至，流連達旦。

　　越日又降乩詩云：「赤甲峰頭雨似塵，天風吹送步虛人。請君試採梅花嗅，老卻瓊香樹樹春。」又詩云：「露裡夭桃風外柳，昨宵幾執纖纖手。千秋無盡是相思，綠卿又到君知否。」末書「珍重」而去。嗣後總未入夢，亦不降乩矣。

　　勒勒
　　淄川高念東侍郎玄孫明經某，自言其少時合巹後得頭眩疾，輒仆地不知人事。數日後，耳邊漸作聲如曰「勒勒」。又數日，復見形，依稀若尺許小兒。自是日羸瘦，不能起牀。家人以為妖，延術士遣之，不效，乃密於牀頭藏劍。病寤時，每見小兒由榻前疾趨木几下即滅，遂以銅盤盛水置几下。

　　一日午寢方覺，見童子至，以劍揮之，剨然墮水中。家人於鋼盤內得一木偶小兒，穿紅衣，頸纏紅絲，兩手拽之作自勒狀，乃毀之，妖遂絕。後相傳里中某匠即於是日死，蓋明經入贅時，其岳家修葺房宇，匠有求而不遂，故為是壓魅術，術破，故匠即死。然自是明經病骨支離，不能勝步履。

　　明經家故有園亭，一日值月上，小僕扶至亭，至即命僕歸內室取茶具。鄰舊有女，笄而美，明經故識之。至是，女伺僕去，即登牆而望，手持茗碗，冉冉自牆而下。至亭內，置茶几上，謂明經曰：「知君渴，願以奉君。」明經疑其怪，且舊病未復，力促之去。女曰：「君領此，妾當去耳。」少頃，聞小僕來，女忽不見，回視几上碗茶，惟一桑葉貯一撮土而已。

　　嗣後每逢簾波晝靜、清夜月明，女輒至，談論間頗有慧心。明經自以新病初起，刻自把持，女亦不甚干以褻狎。其容姿意態，長短肥瘦，一日間可以隨心變易，故明經始雖疑之，久亦樂得，以為談友，不復問其所自來也。女往來形跡，人不能見，惟至時覺舉座冷氣逼人。

　　明經一日夢與夫人為歡，醒覺，乃即女，明經知為其術所幻。然欲強留之，女遽攬衣下牀，大笑而去。攝其衣，如紙瑟瑟有聲。後明經得導引之法，女遂絕跡。

　　雷擊兩婦活一兒
　　安東縣村中一婦產子，喚穩婆接生，留宿一夜而去。其夫某自外歸，抱子甚喜，欲祀神償願。忽探摸其枕驚曰：「我暗藏銀四錠在內，無一人知道，如何失去？」妻怪而問之，因謂昨夜收生婆睡此枕，可疑也。某即往問索銀，許以一半為謝，一半償還作酬神之用。穩婆勃然大怒，且罵且咒曰：「我為汝家接生，乃冤我為賊，是兒必死。若盜汝銀，天雷打死！」罵之不已。某反疑其婦有別情，亦不敢索銀。

　　三朝復請穩婆洗兒，是日穩婆不到，令其女來。至夜，兒果暴死。夫婦相泣，盛以木匣，埋之空地。僉曰：「穩婆之說驗矣。」時忽雷電大作，遠近聞一霹靂奇響，合村有硫黃氣，咸蹤跡之。見空地跪兩婦人，俱雷炎燒焦，各捧銀二錠在手，而所埋之兒，已出地呱呱啼矣。鄉鄰奔告埋兒之家來認，見兒腹臍露出針頭一指，隨拔針出血，兒仍無恙。雷擊斃者，一係偷銀之穩婆，一係穩婆之女，洗兒時暗以針刺兒臍心致死，欲實其咒詛之言也。見者咸為悚懼。乾隆五十七年六月間事。

　　火神打跧
　　吳暘，字南谷，毗陵之馬跡山人也。微時館於某宅，其家方構新居，匠人以盆貯木屑，藏火為炊。一日夜半，南谷聞屋角有聲，起視之，見一赤面人向火而吹。南谷叱之，其人打跧對曰：「某祝融氏所使，今日此屋當焚。」南谷曰：「我在此，烏乎可！」其人唯唯而退。數日後南谷將解館，戒主人以致警焉，是日南谷歸而屋竟焚。南谷後登萬曆丁未進士，仕至方伯。

　　殺一姑而四人償命
　　建平令周君有族姪，自言：兄弟二人，娶妻，各有一子。父母歿後，遺一弱妹，不能撫愛，兩婦尤虐待之。妹已字某廣文子，貧不能娶，乃贅焉。兩婦恒相語曰：「一姑已累人，今又多一食指，奈何？終當以計遣之耳。」會兄弟讀書城外僧舍，妹婿亦往省其親，兩婦俱托辭歸寧，而盡扃其薪米食物以行。次日，姑入廚，無以為炊。忍餓兩日，赧無可告，輾轉不得已，遂自經焉。

　　兩婦乃歸，召其夫，諱曰病死，草草殯殮，寄書其夫家攜柩去，心喜以為脫然矣。然而，室中常聞鬼啾啾哭聲，數月而長婦母子驟病俱死。未幾，次婦母子亦病，怖甚，囑夫環守之。夜二鼓，忽陰風襲人，門簾豁然啟，見一卒赤髮藍面，齒長數寸，手執鋼叉，直入牀前攫其子去。急追逐之，見其子猶赤體展動，而忽不見矣，還視榻上，則子已絕，而婦猶呻吟也，黎明婦亦歿。
　　某目擊其妻子之死而大悔恨，每告人以示戒焉。夫殺一姑而四人償之，甚矣！陰謀致死之罪，至大也！

　　誤殺金童
　　阿雲岩相公奉使武林，暇日欲繪一小像，鄞令錢君邀暨陽繆炳泰偕謁，為公寫真，甚肖。公喜，以屬錢君補圖。錢君以公常談佛法，乃繪公著紅袈裟趺坐一山洞。公見之大喜，曰：「此吾前生矣！」錢問故，公曰：「曩吾督師滇中，適額駙色布騰珠爾布納病劇，絕而復甦，趣左右，邀我至榻前，曰：『頃至一山，長松插天，蒼翠四匝，中有石洞，列古羅漢數尊，旁設蒲團，虛其坐。一羅漢指示曰：「此阿某舊居也，以誤殺一金童謫人間，能立心不妄殺，有以全活人，乃可復位。其傳語焉。」因揭蒲團相視，則赫然一童子骸也。公其善自愛。』額駙言訖而逝。今子所圖，適合前兆，豈非天哉！」是圖公攜歸京邸，名公巨卿題詠殆遍，而繆生由此以傳神名日下。

　　錢尚書
　　毗陵錢梅谷先生名春，明祟禎間，官南京戶部尚書。幼患痘，危甚，濱死矣，其父啟新先生以獨子鍾愛，抱諸懷不忍棄，方繞階行，忽聞空中大聲叱曰：「誰錯行錢尚書痘者，可笞二十！速另降好痘。」遂聞屋瓦有聲，如撒豆然。視懷中，則已蘇矣。成童後，常臥樓上。夏月偶他寓，有傭私就其榻臥，恍惚聞叱咤聲曰：「可惡！可惡！若何等人而敢臥此榻！」覺搖搖不安。急起視，則牀已置屋角暗處，非復臥所。嗣後傭見梅谷先生甚畏，輒長跪白事云。

　　夢墨
　　武進錢文敏公戊午應順天試，場前，夢至正陽門外，見一人貌岸然，支布帳而陳墨若干於其下。先有一髯買墨，公亦就買，售墨者熟視公，予墨兩丸，繼予髯一丸，遂醒。後謁座主孫文定公，儼然售墨者；次一同年來謁，則髯至焉，是為無錫李君時乘。蓋墨兩丸者兩榜，李以一榜終於昌平州牧。

　　錢狀元小名
　　乙丑會試後，都門有某夢閱天榜，見四十一名獨泥金書「集貴」二字，上插一小黃傘罩之。醒時，但記其集姓，而忘其名，意必滿洲籍，其人當有異也。及榜發，則四十一名乃錢文敏，旋授殿撰，某以為疑。一日，會於宴所談及之，適湯太史大紳在座，笑曰：「錢殿元小名集貴，又何疑乎！」眾乃恍然。

　　歸寧女遇怪
　　陝西清澗縣某村有婦歸寧，其父送女還。中途歷山徑，風驟起，女衣褲盡失，裸而立。父無奈，脫衣裹之，掖以行。昏暮抵婿家，婿怪問之，翁告以故。婿詫且怒曰：「是何邪魅？翌日當持槍擊之耳。」各就寢。黎明，女驚呼婿忽無頭矣，其家乃訟之官。

　　縣令戴君提鞫，疑女之有所私而殺其夫也，刑之，堅不承。翁匍匐哭訴其事，令遂躬率丁役，命導至女失衣所，遍加搜覓。見山側有一穴甚深，令募能下探者，犒錢若干，一健卒應募，乃束炬入。行數十武，忽有天光，見一僧貌獰惡，瞑目臥土榻，卒懼而返，白諸令。令更遣壯役數人持貫索器械隨之入，則僧已醒。眾向前遽縛之，擁而出見。令再三研詰，不答；批其頰，亦無一言。無如之何，乃加鏈數圍，督眾役押解入城，將禁之獄。

　　行里許，忽狂飆大發，眾皆目眯，少頃，而僧及解役數人俱杳然矣。遂寢其事。戴君名樹屏，荊溪人也，其幕中戚友歸述其異如此。

　　龍誅龍
　　乾隆辛亥八月，鎮海招寶山之側白晝天忽晦冥，有兩龍互擒一龍捽諸海濱，大可數十圍，如人世所畫龍狀，但角頗短，而鬚甚長。始墮地猶蠕蠕微動，旋斃矣，腥聞里許，鄉人競分取之。其一脊骨，正可作臼。有得其頷者，市之獲錢二十緡。

　　桑蠶
　　宜興東滄橋離城數里，有某村婦，子患痘，醫者下方，須用桑蠶。夫傭於外，其姑命婦覓桑蟲。婦至野尋求，見老桑一株，有蠶蠕蠕甚大，喜而捉之。行數武，忽失蠶，婦告其姑。姑曰：「此活蠶，非有翼能飛，墮亦只在草間耳，盍往覓之。」婦仍詣其地搜尋，林隙有一洞。方諦視間，忽巨蛇昂首出，儼然人頭，有一臂，怒目睒睒，指婦作人語曰：「汝再擾我，即當啖汝。」婦驚仆。其姑訝婦久不返，往視之，見其臥地吐沫，面無人色。扶歸漸蘇，乃述所見如是。兒竟殤，婦亦旋患癎，不知何怪也。此乾隆壬子五月間事。

　　朝六
　　山陰庫書馮心法，辛亥冬，其母病，馮夜歸。張燈見韓聖華來，竟忘其死，與言生平如故。韓曰：「兄家有差使事值我，票已判行，三日可發，我當為兄經理停妥。」馮庫書舞弄多事，畏告發，與之議賄，許以錢六千，韓許諾謝去。馮方怪韓之既死，謂母病必危，又疑許賄六千庶可救。及三日韓至，竟入內，而馮母死。豈冥使亦如人間獄訟，不論輸贏，總需使費耶？抑衙門人生不顧其親好者，為鬼亦無異耶？

　　魍魎
　　山陰高進士之父某翁，未遇時，以傭為生。暮歸，值長鬼立路側，倚人屋，腰靠簷上，翁立俟之。鬼手捧一孩子而祝之曰：「我欲食爾，爾宜為九品官，有田三千畝，屋九椽，男子二人。我即欲食汝，心不忍食。」遂置之瓦上，回身欲走，則見翁。翁被酒，且立久，絕無恐，心計：「渠尚不食小康孩子，我苟不至餓死，渠豈能食我。我何畏渠。」乃謂之曰：「吾聞神之長者為魍魎，能富貴人，我將乞汝致富。」鬼拂袖令翁去。翁固求。鬼探袖得繩，縛竹竿一枝，若秤物具；翁再索錘，則鬼拂衣竟去。翁歸告婦，取梯抱兒下。

　　翌日，里許有馮村人姓馮者失其子，遍覓不得。高翁出兒而告以鬼語，馮父乃拜翁呼為外父。後馮果為山西巡檢，田廬如魍魎言，高亦自此致富，子發科甲矣。

　　獺異
　　山陰施漢一秀才曰：越水鄉多獺怪，其小者只潑水侮人，驅之即匿，其老者能惑人如魅。余家舊有獺怪，逢科甲富人，必相狎逼，百年內凡三見矣，不可逐，亦不為禍。

　　余丁亥歸里，夜就寢，有聲如撒螺殼者，大小千萬聲，散置几榻間，燭之無有，疑北牖失扃，故扃之，怪亦漸安。

　　又二十年丙午，余苫塊之際，方側臥，若有物壓胸間，小掌撫我頭頂甚勤，而其身甚滑，耳邊嘖嘖作褻語。夢見一粉面娘子，年可二十四五，紫緞衫，玄緞半臂，深藍色裙，就我要抱。卻之，則從背後抱我，口向兩耳聒聒不休。予夢中謂之曰：「世間乃果有淫嫗！我二十年前尚不可干，今日能動我乎！」驚而醒，覺耳邊嘖嘖聲，頭上撫摩狀，猶未絕也，旋從枕上逸去，輕小若貓。翌日又至，則覺有物在右股上，夢見昨女子，衣服如故，而立處稍遠，隔欄杆相招。予竊念昨身近尚不亂，今隔欄杆乃肯動心耶！遂醒，則物從股上跳去，怪亦遂絕。

　　丁未冬初，犭央犭茶湖口夜宿陳氏新樓，瀕湖，甫息燭，則物躍上牀，予知其非鬼非偷兒也，若喧叫，徙驚鄰里，適為人笑，計所以逐之，記得杭大宗先生《穢跡金剛咒》事，試誦之，物輒伏不動。五更，跳下牀有聲，遂去。曉起，見伏處衣褶捲起加截。予因作客，不宜告主人。越月又過此宿，解衣始記前事，欲避無及，擁衾坐，久倦合眼，則物已在牀裡矣。持《金剛咒》稍緩，則輒動欲上；俟誦弛，漸逼近胸膛，出聲尖細如鼠叫。旋作人語曰：「若佩正一真人符，吾不懼，但公口一動，吾則甚畏耳。」五更，從足後所繞出。是夜誦咒百餘遍。明日，家人怪吾夜作囈語久，自此陳氏亦無他異。

　　今年二月初二日，鄉塾師沈昭遠來說獺祟，衣上遺毛可數，向予告急，欲辭館去，勸之誦《穢跡咒》，又猝不能成誦，但偶憶《本草》有「熊食鹽而死，獺飲酒而斃」之語，舊聞丁未進士徐景芳嘗用以除館中獺妖，令沈姑試之。是晚，置雙鯽樽酒於案上，二更獺至，沈已迷不能聲，但見獺超案飲酒，樽欹，就案餂遺酒有聲，食魚亦盡。既跳下，欲登沈牀，則前足甫起，而後足不隨，墮地者三，蓋獺醉矣。逃去，今遂絕。

　　然則記覽不嫌其雜，亦能救人，獺之飲酒，水居人宜知之；而熊之喜鹽，又山居人所不可不知也。

　　柏香簪不宜入殮
　　會稽鄉人陳生，娶郡金氏女，伉儷甚篤。金死，陳設像祝奠，朝夕相對，如其生時。

　　既而金之妹二姑亦病死，將殮忽蘇，家人喜甚，乃其聲則金氏大姑也，曰：「我被勾神誤攝入冥，既訊明，釋魂欲返，則殮時用柏香簪，魂不能再入。今妹命盡，故我求冥司借軀以還魂，我將歸陳。」家人大異之。金指點其生時所存箱篋衣物，一一不爽，且述其與陳生牀笫燕私密語，真陳婦也。金之兄自遠歸，女與言昔日過其家時留飯，肴酒杯盤，及其兄市羊肉船上腥穢逼人，事皆囊昔其兄親歷，不絲毫異。

　　無如其妹已許某姓郎矣，宗族疑妹或托鬼語以飾曖昧，不遽歸陳；陳生亦謂姐魂妹體，不忍迎歸；某郎家又必欲娶，父母遂送女往。下車，即大言曰：「我金氏大姑，非二姑也，我歸陳家，不歸汝家。汝家必留我，將致大不祥，其無悔。」是夕，其翁姑扃女與某郎同房，三日而某郎無病猝死，陳益不敢迎女，遂為某郎家守節。凡鄉里吉凶事必先知之，言若巫者，鄉人異之。或曰：「此妖憑焉，非真大姑魂。陳生不迎，非無見也。」

　　獵戶說虎
　　傳聞虎傷人，由倀鬼為屍脫衣與虎食。又云虎能禹步，令屍自起脫衣，此皆不然也。蓋人不見虎，故為此推測之詞。有鄭獵戶云：「虎擒人，銜其頭頸，人痛極，手足自撐拽，勢皆向下，衣褲自褪下。人無事而講禮貌，則岸然巍然也，及至窘急無訴，便自抖擻卑縮，衣帶自寬矣。」

　　鄭少年時，嘗與同伴值兩虎，其一虎銜同伴去，其一虎鄭槍中之，未斃而逸。鄭懼其復來，乃先上高樹避而望之。見虎所銜同伴先下鞋，又下襪，迤邐而褲下矣。明日招伴尋之，則衣履一一在途，其屍隔五里餘，剩其左臂，驗有舊傷，果其伴也，腹臟亦未吃盡。又二三里，則所槍傷虎僵伏而斃矣。

　　傳聞虎咬人，初旬在頭，中旬在肩背，下旬在腰腿，此大不然，鄭所見，皆肩項也。虎作威向前，自上擲下而咬之，非肩項不可挈其軀，無上下異也。即虎食所先雖不可見，其所殘剩者偶餘手足，亦無上下旬分手足之異。

　　虎大者力千斤，小者亦二三百斤，又加以爪牙騰躍，人力斷斷不能勝。所恃者，人之巧，可以制虎之貪癡耳。虎氣旺，中槍多不立斃。鄭嘗入深山，逕轉處，有虎如大牛蹲路側。鄭急甚，不及用槍，乃大聲喝之，姑懾以氣勢，虎果躍去。鄭度其必來，無村落可避，乃先視其所去處，尋坡下伏。虎果躍至，中鄭槍，又躍去。鄭度再至則虎必難禦，急上高樹避之。俄頃虎至，覓鄭不得。鄭窘甚，足偶失觸枝動，虎仰視見鄭，躍起撲鄭，格巨枝而墜者再，樹震撼，葉葉有聲。虎創甚，不能再躍，乃齧道旁石塊盡碎，銜石而斃。

　　倀必附物而行，或貓、兔、雞、鴨、蛙、雉，皆能作汪汪聲。先虎二三里，視機伏處，引而避之，虎輒隨倀聲轉移。制之之法：聞倀即用釘釘樹上，隨所值之第一株，然後擊倀所附物，則物斃而倀亦聲絕矣。或曰：釘，金也；樹，木也。魂屬木，魄屬金，取以魄就魂之義。魄惡好殺，倀，魄也；禳之以就魂，則驚魄有依，不為虎役矣。

　　倀聲慘而長，無轉音，但夜深人靜，亦有能作人語。鄭嘗與同伴往獵，舟泊溪下。一夕，聞岸上敲門聲，久而門內人應之欲起，其婦力阻曰：「夜深宜避，勿往啟戶。」敲者益急。其婦臥問曰：「客何來？」曰：「間壁。」「客為誰？」則又曰：「間壁。」夫婦遂不起，教以明日來。敲仍急，鄭異之，從縫隙視，見有物如數石穀囊者塞其門，從斜月光中審辨之，則虎也，以頭撞其門，所應兩字則倀也。鄭潛曳醒其同舟而告之，皆恐匿船板下，鄭乃以槍自後打之，虎驚痛，咬破其門，壞屋簷而去。翌日視之，門下所跪點頭處，成兩窪跡。行二里餘，溪水中得死虎，重六百斤。或曰：虎負傷落水，不能起也。或曰：虎中槍熱甚，故就水取涼，傷發而斃也。

　　虎食兔，入口即沒。虎食雞與鳩雉，則入口上下腭一再合，即仰噴剩羽如散花雨，周圜丈餘。雉五色文，散飛最可觀。

　　傳說虎欺人畏，故不傷醉人，不食孩童，非也。醉人必醉甚，行路欹斜不定，虎始不食，蓋撲之不准也。至於孩童，則樗里有鄰兒，兄弟夜出門就廁，其兄年十三四，蹲廁上；其弟九歲，立簷下，見有若松毛一團者擲而前，弟畏縮就其兄旁曰：「是何物耶？」兄曰：「松團耳。」虎前棄其弟而攫其兄去。明日跡血尋之，衣履處處散遺，拔起小松根數十株，蓋其兄忍痛手跡也。至血痕闊處而止，蓋已食盡，而草上血亦經吮過矣。

　　虎饑亦食蔬菜。樗里有女子與其嫂在樓煨芋食，棄芋皮窗外。姑偶憑窗，見虎吮芋皮盡則仰以矣。嫂懼，多煨芋，以皮給之，恐其躍上也。姑欲閉窗，則伸手出怕虎起攫手；坐待，則眼見嫂芋將不繼，乃試以全芋投之，虎一吞而盡。姑曰：「吾得之矣，若不畏熱，可圖也。」乃燒鐵錘透紅，以芋皮裹之，芋皮著熱鐵即黏，試投之。則虎仰頭視既久，見擲物，接而吞之，吞後則躍去。後二日，里得斃虎，爪自裂其胸見骨。

　　傳聞虎不再交，亦非也。虎獨處，其有兩者，必牝牡也；其有三四五者，必虎母子也。子大，則牝牡母子皆鬥，而仍獨處矣。大概月大暈夜，虎乃交，在半夜後。來日必起大風。鄭少時嘗聞兩虎互鳴，不知何故。一夕宿嶺上寺樓，聞兩虎鳴甚遠，聲聞林外，窺之，則月濛濛暈矣，有物一堆，上白下黑，如土阜搖動。久之，其下者猛吼震谷，蓋其竅初合，牡者痛而驚躍也。晨起則兩虎在土阜上，互跳交撲，久之始散。是日，寺僧不敢啟門。逾月早起，見隔嶺此白黑二虎抱躍而起，既落地，則兩釋矣。其明年，則有四小虎同行。或曰：「虎交一躍，則得一子。四子皆一交所得。」

　　鄭晚年當七十後必持一雨傘行，桿鐵自衛，常曰：「吾遇虎一，則俟其撲而左右避，以桿抵其腰，能令不再起撲。吾遇虎二三，則張傘而旋轉之，能使虎疑，不敢撲吾。」又數年，鄭往鄰村看社戲肩傘歸，中途昏暮，虎突起道左，鄭避撲不及，墜崖下，急坐起張傘伺虎。不料虎亦墜下，壓鄭身上。傘旋轉如輪，虎蹲鄭腰腿間凝視傘轉。鄭急取所佩鐵刀，以右手斲其尾閭，左手拔其陰。虎方疑傘，又驚觸其陰，躍起力猛，斷其陰寸餘。鄭據地手不釋傘，幸鄰人看戲者群過，呼扶以歸，而鄭力竭矣，越二日死。

　　鬼請上任
　　侍御沈立人名孫漣，京邸臥病十餘日，謂所親曰：「有朱衣人從空下中庭，謂直隸保定城隍神缺，當命予攝。予以『老父在南，妻子無托，孑然單身，客死可憫』乞朱衣人善為我辭而另選焉。朱衣人去而復來云，謂：『爾父以庶民受侍從封誥，已榮甚，有弟在，不至失養；子已游庠，復何慮？苛召人而皆辭，將無可召之人矣！』朱衣人語如此，予殆不望生，若為我治後事。」所親多勸慰，謂是病譫語耳。然沈自是不復作聲，藥飲皆屏。凡三日，更定後，車夫宿門下，聞叩門聲甚喧，問之，則曰：「請老爺上任。」車夫嫌其錯打門也，令別尋門戶去。叩門者云：「的是汝家。」車夫云：「我家老爺是京官，十年不出城，現在臥病，那得上任？」叩門者曰：「非外官也，吾曹是直隸省城隍衙役，明日新官上任，長接在此。你家無人管事，並不打點一些行裝犒賞，所以告與汝知。」車夫大恐，縮頸被底，睡不成夢。四更後，但聞沈從內呼從而出，肩輿扛梢觸門有聲，謦欬宛沈也。聲漸遠，始聞侍沈疾者哭聲。明日，車夫以告沈所親，始知前日語非譫。

　　通幽法
　　南塘通判顧梅坡說：張天師有通幽法，有不白事，能遣陽魂至夜台召鬼問話。鬼如何語，即借人口出之，其人不自知也，必愚笨人方可使。梅坡曾親見五十六代天師。

　　時有法官某失所司俸銀五十兩，求之不得，愧恨自縊死。既死，所失銀仍不可得，主人乃用通幽法：令水夫某立門檻上，噴水貼符百餘紙，幾滿身矣。眼、耳皆貼符，惟不貼頂與口。水夫初猶身動，繼則不動如鑄。少頃出聲，則抵冥府門，見某法官肩梁帶繩，在冥府門外立候發落。見水夫至，則曰：「汝歸告天師，銀則所私孌童某置地板下。」天師遣人揭看，果錙銖不失，因問：「爾肩何梁？」則云：「縊死鬼皆負梁連繩，不能脫，甚苦其重，惟陽間為之作法事方能脫，否則不脫不能另投生也。望天師慈悲，為作法事。」天師許之。

　　忽傳冥王諭天師府法官：「知道爾等屢以細事動擾幽冥，來使責二十板，後當戒絕，否則且獲重譴。」水夫方僵立，忽作屈身狀，呼二十滿而起，仍僵立，冥語皆水夫口述，天師如問供狀，水夫隨問隨答。問畢，水夫忽云：「本府門神不令入。」則作法者忘焚飭門神一符也。既醒，水夫覺足力乏甚，問冥事殊瞢瞢，但覺去時貼符漸多，則身上束縛漸緊為窘。兩脅逼甚，覺魂從頭頂迸出，痛不可當。其歸也仍從頂上入，滿身舒快，如釋重負，如倦極之得眠也。醒後，臀有杖痕，色青，久始褪。自此，法官不敢輕用通幽法。

　　喜婆
　　越郡城有惰民巷者，居方里，男為樂戶，女為喜婆。民間婚嫁，則其男歌唱，其婦扶侍新娘梳妝拜謁，立侍房闥如婢，新娘就寢始出，謂之喜婆。能迎合人，男女各遂其歡心。服役民家有常主，如田之有佃，得自相頂替，賣買皆有契券。事婚嫁祭祀外，常時則以說媒售農錦為業。

　　有某公子者，少年好狎邪游。一日，其素所昵喜婆來告：「某日郎可至我家，當治具相待。」公子如期往，則曰：「請俟之，尚有佳境。」公子未解也，謂是狎語耳。少頃，有輿女客至門入，見之，則少豔也，衣飾整麗，年二十三四也。喜婆旁通言語，坐定進茶具。喜婆出，反扃戶去。公子喻意，乃近少豔，不峻拒也。歡畢，問姓與住處，皆不答；求再約，則曰：「視緣盡未耳。」啟幃出，則喜婆已啟扃入矣，為整妝，擁之登輿去。公子固問喜婆以少豔姓氏，則亦堅不可泄也。

　　後一年，公子觀水嬉，則畫船中其人在焉，珠翠滿頭，婢媼侍側，喻意以目。無何，舷摩槳擊，一見而散，不可復識矣。

　　獺淫
　　獺性淫。吳越小家女人多於水中洗褻衣，獺食之久，能為異迷人。
　　雌者多就異類交，為異則迷惑男子，亦不遽至魅死。其雄者聞少婦褻衣氣，輒纏繞不去，雖眾逐擊之，至死勢不痿。

　　辛亥十一月，蔡村人娶婦，客散，婢僕客就寢。郎醉先睡，新娘閉戶解帶，則有物繞兩足間，作鼻嗅口涎狀。新娘駭怪，性頗慧，不作聲，密啟戶告其姑，知是獺怪。新婦歸房，則獺在門跪俟，隨新娘繞足如故。移時，翁姑結健者十餘人，各持一燭一梃入房，即扃門守定，見獺共擊。獺上牀則上擊，落地則下擊，走几案則聚擊，屋無完器，而獺已聚梃斃於地矣。毛黑如鑒，身長一尺五寸，勢長七寸，與人無異，而肉稜甚大。剝其皮，售值足償所毀器物。其肉腥不可食。

　　或曰：「獺肝髓入醫經。其勢異若此，可為房中藥，惜醫經不載，而村人皆不之知也。」

　　虎困藤斗
　　樗里王姓童子攜藤斗糴米，時暮雨，過溪邊木橋，童子即以斗加頭上，手扶木欄過橋。有虎在橋下伺，前咬童子頭，得其斗而去。童子仆地，謂是人所推跌，捽其斗而去也。明日，山中人見虎狂走遍山，則虎銜藤斗不可脫也。虎口合則藤斗隨合，虎口張則藤斗隨張，斗塞滿口。藤性韌，絲絲嵌入虎牙縫中。虎性躁，不可耐，走三日而伏斃於山中。頭猶仰，張其，口猶含藤斗也。

　　甘公入夢
　　甘冢宰汝來，余己未座師也。其孫立功，某科翰林，典試湖北，卒於貢院。後其季父廣作漢興道，監試秋闈。夜臥牀上，夢立功搴帷入，驚曰：「二叔在此耶？」道台亦驚醒。向之旁人，方知所居之處，即當日主考停棺之所也。


第八卷


　　屍變
　　鄞縣湯阿達在京，其兄來而不禮。或問之故，曰廿年前曾與兄守一鄰女之屍，兄下樓取茶，阿達慕屍之美，有邪心。看之良久，屍忽立起，繞室逐之。阿達至門想走，而門已外扣，蓋其兄上樓時見屍相逐，故畏之而扣門也。阿達跳窗走，屍不能跳。阿達暈死瓦上，屍亦僵立不動。次早，家人上樓視之，屍猶僵立，乃取米篩降屍而殮之。隔三日，阿達從市歸，白日見此女詈其不良。阿達入城，再入京，至今不敢歸。

　　鬼買行頭
　　杭州線店施三聘，死後無子，妻以其家資轉嫁某。三聘到冥府告狀，冥王不准。施商之判官書役云：「婦人轉嫁，不取夫財，則我輩無可辦也。你妻取財而嫁，則你有錢與我輩；我輩拿你妻來，雖老爺得知，亦無大罪。但你須攜銀子來買陰司行頭，才好去嚇後夫，並可以取汝妻之魂。」施如其言，渡江到本家借取冥資四百作使用。後夫家聞爆竹放則鬼叫，見溺死者、縊死者，皆行頭所為。

　　鬧十月以後，有新死木匠鬼來，胥役云：「此人力能取汝妻之魂。」匠果斲其牀，截其足，妻果叫三日而卒。後夫取用之資，醫藥棺槨祈禱之費，適如其帶來之數。

　　韓六三事
　　錢鋪葉姓，十九歲，病廿餘日，忽起跪數日，自言曰：「我山陰活無常韓六也，今為冥役，生前與汝叔好。汝壽未盡，以幼時背後罵小寡母受冥譴。然尚可挽回，須爾叔一行，可俟我本官後日出外拜客時，至岳廟前東首第一位判神前焚鏹虔叩，當為爾囑托內幕挽回。但入廟不可聲張何事，只多焚楮錠可也。」翌日，韓復至曰：「爾叔可集客作保狀，立時焚之，我當齎去，為爾關說。爾叔明日午時來，毋俟我主歸焉。」

　　至期，葉叔往廟拜禱，韓已先至家通信，令時起跪曰：「狀已入，大費周章，內幕已批定矣，但需費八百，爾叔自有知驗，試問『麻雀何自來乎？』」葉叔歸，果云拜時有雀拂帽過，甚奇。葉病遂愈。

　　清涼橋賣炙糕媽媽之子某為縣役。庚戌夏，攜所服青衣歸，有同役徐失其青衣，見某，問其衣是否。某忿其誣己竊也，罵之。翌日，同其母所謂炙糕媽媽者詣府城隍廟，置香爐而詛之，且罵神不靈。時有他役葉、李、孫三人，見而勸止之，事已寢矣。九月間，有同役程姓者死。

　　辛亥年正月十四夕，某看燈歸，忽仆。及曉，面青，云被冥官掌責。歷述：「被逮至冥時，冥王判斷程姓為竊衣，已奪算，今補枷矣。徐某偶一問及，原無罪。葉、李、孫三人以非己事肯踴躍爭先，排難解紛，戒人勿瀆神明，各增口福三年。某以微嫌褻瀆神祇，既掌責，仍發陽官責四十板。」又云皆是韓六與他料理釋回。及開篆後，某果以公事官責如數。葉老矣，李、孫中年人，今皆無恙。

　　戴七，亦山陰役，好嫖賭，輒月餘不歸。其妻某氏，托其鄰王三寄口信，云要錢米度日。王三尋見戴七狎邪，則戲云：「爾在此貪花，爾婦有信：爾無錢寄歸，爾婦亦要養漢矣！」戴七信以為真，曰：「伊婦人，乃與王三作此言，伊必有故。」

　　是夜二更歸，急叩門，婦被衣起開門，怒其久出，故作色不語，而入室臥。戴以為有所私在室也，提燈遍燭之不得，坐而疑之。適有吳某者，亦同役，過其巷，偶磕煙灰於其壁者三聲，其夫方疑，謂是必有所約而至也，開門逐之。吳怪之急走，戴逐里餘及吳，各相視而散。戴歸，謂婦與吳私，毆之，婦方妊月餘，斃。是年冬，王三病死。

　　辛亥正月初旬，吳晚飯罷口噤，遂絕，昏昏睡去，詰朝起則曰：「我當往謝韓六，我當往告戴七。」蓋噤時見兩冥差，其一為韓六也，攝至冥司，見主者暖帽如顯官服，讞「王某以口舌戲嘲釀人命，壽既盡，當杖四十，枷三年，另案再結。吳以非法飲食之灰，不應夜深磕人門壁；戴既開門出，尤不應走；戴既逐里餘相見，亦當說明其故以釋疑。吳當奪算半紀，掌責百二十。戴遊蕩不歸，以疑殺妻，當得絕嗣窮餓。檢冥籍戴已有子七歲，命五鬼攝取其魂」，且云：「韓六讀讞詞與伊聽，需費八百。」乃詣韓家焚楮謝。

　　戴聞之駭，挈子叩禱於神。第三日，子無病猝死。吳面上掌痕四閱月而青褪。

　　鬼買缺
　　山陰戶書徐某病，見其故兄來曰：「吾已為爾買缺於冥府矣，死可仍為冥判書吏，無苦也。」既而有縣役已死祝姓者，亦來謂之曰：「爾可不死，但以重資付我，我能為爾彌縫。」某許之。既去，其兄復來謂之曰：「曩祝姓蓋欲謀買爾缺耳，且賺爾錢。爾壽數有定，求不死無益，徒自棄此缺耳。」徐某曰：「吾已許祝姓矣，奈何？」其兄曰：「冥司事如人間，此缺尚隔年月，此時不過預定期約耳。祝姓尚可回覆，未晚也。」徐曰：「然則何處覓祝而覆之？」其兄曰：「余能往。」

　　翌日，則其兄與祝同來，聚而議之，祝果為買缺謀也，與徐之兄爭先。復有故鬼某某者同至，為之平其爭議，令五年後此缺出讓徐某先補，候徐某五年吏滿，再令祝頂補，祝允諾，既而祝又來曰：「吾不及待也，當改圖他缺去。」徐某病亦漸瘳。

　　此乾隆辛亥年事，今徐某無恙。此事山陰書吏皆能言之，甚確實也。

　　溫將軍
　　俗祀溫將軍，道家謂之天篷神，釋流謂之藥叉神，威靈頗驗。

　　丙戌秋初，山陰安昌里婁象甫由山西巡檢假歸，偶出訪友，與途遇立語，忽見其故兄敬甫至，拉至路隅密囑曰：「我家修宗祠事發矣！賣地者之祖先鬼有姓周者甚強，初控土地城隍各神，我已為訴雪矣。今溫將軍奉上帝命，往乍浦辦海劫一案，親來海上，周叩馬投詞，將軍已准，遣副使神至宗祠，會同城隍土地神勘地訊供。修祠本我兄弟董事，徙墓事則爾實掌之，爾當與質訊。爾可速歸沐浴更衣，擇一室臥，聽傳問，囑家人無嘩，尤戒哭聲，哭則魂散不可復歸也。此事爾無恐，諒城隍土地亦當調護，必不肯翻案也。我為爾冥助，可多焚冥鏹，及抄周姓賣地契焚之。」象甫在路隅切切私語，並無人與對，其友怪之。

　　象甫語畢，逕歸沐浴更衣，入書室扃臥。其家人從窗外聚視，靜以聽之。更餘作聲，皆質供語也，且命家人多辦茶具獻客，至百餘盞尚嫌不足，五更客去。

　　象甫晨自啟扃出，說所訊事，則買地建祠時，曾遷棺十餘具。象甫給資與傭，而傭忽略，遺周姓祖一骨。既遷後，始視地得骨，懼主人責，潛棄骨於河。周因冥控不休，且招諸遷槨鬼同詣溫神控告。神命城隍查骨下落，則在水中宛然也。神謂「周子孫受錢，願賣地遷棺，婁復給有工錢，以建宗祠，且有簿券，原無罪過。周裔寥落，其子孫賣祖墓，原本不合，但已貧窮，無容再議。王傭受值而移骨，潛擲水中，咎實難道，伊祿已盡，付厲部攝之」。周哭而去。

　　周本同邑人，生前有軍功，婁不肯言其名。是年乍浦潮災，漂溺數千人。溫將軍之奉使，其言驗矣。婁樸厚人，今年八十有三矣，尚健行不攜杖。

　　鬼請吸煙
　　談竹蒼，名震，德清人。乾隆乙巳夏，寓蘇覓館，偶染傷寒，發熱數日，甚形委頓。昏瞀中夢有青衣人手持一卷至前曰：「喚汝去。」談曰：「何人喚我？」曰：「閻王喚汝。」談聞言心悸，不肯同往。青衣人遂將手卷打開，中係黑紙白字，如今之法帖狀，談不覺隨行。

　　至一處，見有官坐案上，旁立書吏一人，似論公事互相爭執者。談至案前，吏曰：「汝是談師爺麼？」曰：「然。」曰：「所言者即係汝事。」談心懼，回身走避。復至一處，見一月洞門，遠望門內堂屋甚軒敞，排列几案十餘張，俱有冠帶人上坐，若會審案件者。中坐一官金面，形狀可怕。談不敢進。青衣人從背後推之。

　　已至案前。金面官問曰：「有嚴姓在我衙門告爾。」談曰：「告我何事？」曰：「告爾姦夫淫婦。」談曰：「並無此事。」金面官即令鬼卒將犯證帶來，遂有囚車十餘輛推至階下，先喚男犯一名，見談曰：「不是此人。」後有女犯遙認曰：「人雖不是，面貌倒有些像。」金面官又問談曰：「汝認得倉米巷佛婆麼？」談曰：「並不認識。」金面官即令青衣人送回陽世，車中女犯尚招手謂談曰：「何不到我處吃茶去？」談不應而出。

　　至途中，青衣人於襪桶中取出煙管一根，長僅五寸，請談吃煙。談心知是鬼，不肯取吃。夢醒後，汗透重衾，其疾遂愈。

　　李生遇狐
　　歙有李生聖修，美丰儀，十四歲，讀書二十里外岩鎮別院。一夜漏二下，生睡覺，忽睹麗人坐榻上，相視嫣然，年可十五六。生心動，手挑之，亦不拒，遂就燕好。每宵飄然自至，常教生作詩填詞，並為改削。間與論時文，則愀然不樂，云：「此事無關學問，且君科名無分，何必耐此辛苦？」由是兩相酬唱，頗不岑寂。數年迄無知者。

　　會有楊生者，生中表戚也，亦就院中下帷，與生齋僅隔一壁，常怪生既昏即閉戶。一夜月下，楊生潛於壁隙窺之，見生方擁麗者坐，急敲扉入，遍燭寂然。問之始諱，次夜復窺如前狀，並聞笑語之聲，心知為狐，遂奔告生父。促生返，而狐隨至其家，他人莫睹，惟生見之，舉家慮為生害。

　　一日，生嫂詣生室大言責曰：「妖狐豈無羞恥！強欲奪人婿。況吾家小叔幼已訂婚某室，他日入門，誰為嫡庶？」是夜，狐泣謂生曰：「嫂氏見責，其言甚正，不容不去，今永別矣。」生為泣下，留之不可，兩相唏噓於枕畔。聞雞唱，遂下榻而沒。

　　李生工詞律，善拳棒，皆狐所教也。聞狐所贈詩詞極清麗，惜傳者未記。此新安洪介亭所說，李亦自言不諱。

　　仙童行雨
　　粵東亢旱，制軍孫公禱雨無驗。時值按臨潮郡，途次見民眾千餘聚集前山坡上。遣人詢之，云：「看仙童。」先是潮之村民孫姓子，年十二，與村中群豎牧犢，嬉於山坡，一兒戲以拳擊孫氏子。方擊去，忽孫子兩腳已離地數尺。又一兒以石擊之，愈擊愈高，皆不能著體。於是群兒奔說，哄動鄉鄰，十數里外者俱來嘩睹。其父母泣涕仰喚，童但俯笑不言。

　　制軍聞是，異，與司道群官徒步往觀。仰視一童子背掛青笠，牛鞭插於腰際，立空中。制軍方以天旱為憂，便祝曰：「爾果仙乎？能三日致雨以救禾稼，當祠祀爾。」童笑而頷之。頃之，浮雲一朵，迷失莫睹。制軍亦登輿行。

　　俄大雨滂沱，數日風，粵境疊報：得雨遍滿溝澤。制軍於是命塑其像，遣畫師赴其家，使憶而圖之。童父母蓋愚農也，苦難形容其狀，雖易屢幅莫似。方無計間，忽童自空而下，笑曰：「特來為繪吾面目。」遂圖而成之。父母將挽留之，倏失所在，遂塑其像於五羊城內三玄宮，題曰「羽仙孫真人」，香火甚盛。

　　此乾隆五十二年五月事。歙邑洪介亭游粵東，親見迎孫童子像，因詢其顛末，恐有缺疑，他日當謁補山相公證之。

　　金能退鬼
　　乾隆己酉年，常熟縣為敬公。民人某於二更時還家，忽見穿紅褲黑靴者持火把當街立，自腰以上下見，某避入親戚家中，物即追之而至，因取銅盆擊之，化而為五，大恐，閉門入。

　　後汛兵巡船，於船上見所坐人皆衣紅褲黑靴，知其為妖也。擊之以槍，每人皆化五，少頃，河中盡然矣。晚間突入民家，滿城不安。敬公差人請顧公諱德懋者來，叩其所以，顧曰：「試以鼓擊之。」怪愈甚。及命以鑼擊之，怪遂退，因曰：「此陰兵象也，兵以鼓進，以金退。」傳合縣擊鑼，三日始安。

　　秀結宜男
　　杭州富家子金挺之，美少年也，慕某女不得，因有妖冒作此女來魅。夜必摟抱甚緊，金即下泄如注，幾成瘵疾，避之他舍。妖至，覓之不得，即在空樓上束棕薦為人，瓦缽作頭，插山花，披紅錦衣，以恐其家人，並時作喃喃絮語聲。

　　一日，攜一斗大饅頭來，上寫「秀結宜男」四字，書法秀媚，其家延顧安伯、萬近蓬往視之。萬云：「此蛇妖也，修煉千餘年，我已受菩薩戒，不忍殺，但可驅之去。」顧乃為畫先天八卦圖鎮貼，萬但書「楞嚴咒心」四字治之。妖始泣語小婢云：「我本揚州人，為訪妹而來，因鼓樓被毀，妹不可見，偶見金郎貌美，鍾情於此。今蒙見逐，自限期去，但從此見金郎不得。求郎所悅之歌童為我唱《陽關》一曲足矣。」其家至期，果以鼓吹清歌送之，乃以線繡瓶袋一枚、白鏹六錢賞歌童而去。此壬子二月間事也。

　　黑眚畏鹽
　　丁憲榮，諸城人，言其地有殷家村在城外，多古壙。舊傳壙中有怪物，形如人面，無質，僅黑氣一團，高可丈許，每夜出晝隱。其出也，遇人於途，隔一矢地，輒作嘯聲如霹靂，令人心震膽落，惟見者聞，他則罔覺也。嘯畢，以黑氣障人，至腥穢，觸鼻暈絕。里人相戒，視為畏途，昏暮無行者。

　　有鹽販某市鹽他所，貪飲，醉中忘戒，誤躡其他。時月上，已二鼓，前怪忽突出，遮道大嘯。某以木挑格之，若無所損，駭極，不知為計，急取鹽撒之，物漸逡巡退縮入地，因舉籮中鹽悉傾其處而去。曉往蹤跡，見所棄鹽堆積地上，皆作紅色，腥穢難聞，旁有血點狼藉，此後怪遂絕。

　　僵屍挾人棗核可治
　　尤明府佩蓮未達時，曾客河南，言其地棺多野厝，常有僵屍挾人之患，土人有法治，亦不之異。凡有被屍挾者，把握至緊，雖兩手斷裂，爪甲入人膚，終不可脫，用棗核七個，釘入屍脊背穴上，手隨鬆出，屢試輒效。如新死屍奔，名曰「走影」，乃感陽氣觸動而然，人有被挾，亦可以此法治之。

　　量童子
　　《褚氏遺書》：男子二八精通，能近女，八八六十四而精衰。然近日稟氣厚薄不同，有十三四娶妻生子者，似又難拘於定數也。俗有量童子法，能知其近女與否。法用粗線一根，自其項圍頸一匝，訪其長短；以線雙折，從其鼻准橫量至耳。長過耳者，便能人道；否則猶童子，不能近女也。

　　靈符
　　萬近蓬言：聞胡中丞寶瑔病劇時，忽語家人曰：「明日慎閉吾戶，勿喚勿入也。」如其教，明日日將暮，亦不喚啟鑰，夫人疑之，自往從穴隙窺，見房內列二桌，南北相向。南向桌上，有一人頭大如十石甕，金目巨口，灼灼翕動，北向桌上，中丞坐與相對，桌上列紙筆，方握管，似與問答欲作書狀，第見口動，亦不聞聲。遂大驚，排闥入。中丞擲筆而起曰：「汝敗吾事矣！不然，可得尚延歲月。然此亦天數也，速備我身後事，三日內當死。」已而果然，究不知此大頭屬何神怪。

　　時張六乾在座，乃曰：「此名『靈符』，文昌宮宿也。凡有文名才德者，喜往依獲。昔朱紫陽注《四書》，每見之而文思日進，後能招之來，麾之去，遇疑義輒與剖晰。中丞蓋欲召之來以祈祿命，不意為婦女所敗。」予因詢其出何書，云：「朱子集中序上載其事。」因記之，暇日尚當檢集以究其端末也。

　　吞舟魚
　　凡出海客，輒市字紙灰包載以往，云洋中多怪風，及一切水怪，或吞舟魚，投灰即去。有鹺賈業海運，載鹽滿舟而往。一日，忽遇吞舟大魚吸浪而來，舟中無字灰，即以鹽包投之，吞吸數十而去。後數日，聞有大魚死灘上，腹中殘包猶未化，始知食鹽而斃也。

　　雞毛煙死蛇
　　李金什言：雞毛燒煙，一切毒蛇聞其氣即死，凡蛟蜃屬皆然，無能免者，究不知相制之性何自而然。或曰：此易知耳。凡蛟蜃與蛇類皆屬陰，雞本南方積陽之象，性屬火，為至陽，故至陰之類，觸至陽之氣，無不立斃，此正《陰符經》注所謂「小大之制，在氣不在形」耳。

　　蛇箝
　　浙江衢州常山縣有山名石硿山，山麓有寺，曰石硿寺，山下溪水匯注，民田皆枕山開陌。土中產一物，如松球，如荔支，大亦相等，外皮亦如松皮色。擊碎，內如瀝青狀。入火燒之，化氣而走，彼處土人名曰「蛇箝」。詢其義，曰：「此蛇入蟄時所含土，啟蟄後吐棄於地，故名。」按此乃鉛汞之苗所結，故見火即飛，非蛇所銜之土，土人蓋不知耳。

　　番僧化鶴
　　宮中丞為滇藩時，西藏有僧二人來滇：一老者，望之可八九十許，云已三百餘歲；一差少，望之可五六十許，云已歷百二十歲。宮館之省城隍廟旁舍東廊中，不飲不食。人與之食，亦食，啖可兼人。朔望，宮必招僧入署，設饌與食，僧傾諸肴並一器內，和飯手摶而食，盡一二斛，歸終不飲食，月惟兩餐而已。暇輒市民間小鐵器物，轉售覓利，得錢必買磚積廊下。人怪而問之，亦不對。

　　一日，少者他出，老僧忽以磚周疊門戶，扃固其室。俄有火自內發，人事往撲救，不得入，煙燄蔽空，有白鶴一隻破煙而出。熄後，檢其遺蛻，葬於塔院，少者迄不歸，更不知何往。

　　謝珍格物
　　謝珍，字紫瑋，武進人，游幕來杭。性倜儻好客，有奇才，平居頗精藝事，窮格致之學。一日嘗語人曰：「古人制物精意，雖日用小物，亦有至理寓焉。如箕帚除穢之器，人多忽視，不知箕插彩花於角，可降紫姑；帚掃雞雛之背，即成反毛；疫疾焚糞箕，煙能卻鬼；冬瓜見苕帚風則易爛，此皆有感應類從之理。」予因指其座右取火刀石器曰：「此亦有理乎？」曰：「金石之屬，皆感土火之氣凝結，本屬同類，賦質並剛。鐵擊石，則出火以應之，施其所畏也。故火刀忌撥火，撥火則擊石勿利。火石如出火少，則納水中一二日，當之，則取火必多，其故何也？蓋金為水母，撥火則枯，性枯則質鈍。火石之火，分週四體，外剝既甚，則火藏石心，不易透出。用水激之，則中藏之火盡出於外，故擊則多火。」試之良然。

　　煙龍
　　張寧人言：其鄰老善食煙，手一竹管，長五尺許，已三十餘年矣。忽有道者過門，顧張所持煙管曰：「君此物得人精氣，久已成煙龍，療怯者有效，他日有索者，勿輕與。」一日，果有典商來，云其子患怯症，「知君有舊竹煙管，乞市以療」。乃以七十千價截半尺許去。其子服之，瘵蟲盡化紫水而下。他日，又遇前道者於門，出殘管示之，曰：「龍已傷尾，尚可活，須再食十年，乃可作還丹藥也。」求其法，但笑不言，逕去。其竹管至今猶存，張曾見之，果光澤，鬚髮畢照。夜懸壁間，一切毒蟲皆不敢近。

　　形交氣交
　　諸城劉上舍怡軒言：「凡鳥外八竅，內亦少大腸，止有小腸，共糞溺於後。九竅者大小腸皆全，故獸亦分前後陰出入也。」趙衣吉曰：「鳥之腸一，何以知其為小腸而非大腸也？」曰：「凡人大腸通於後，結於肛，前陰為小腸之頭，以通溺，獸亦然。獨鳥以小腸在後，觀鵝鴨相交，前陰突出於後，非小腸何也？大凡鳥之匾嘴者以形交，有陰物相媾；尖嘴者均以氣交，無形器也。」此言可補《禽經》所未備。

　　蜜虎
　　蜜虎，蜂類，形如蠶蛾，首有斑點，鼻上有二短鬚，口有黑絲如鐵線，常卷縮，或曰：此鼻也。入花叢採花，輒伸黑絲入蕊心鉤取，猶象之用鼻然。蜂採花用足，蜜虎用鼻，又各不同。

　　諸城王氏僕名王三，曾治莊田數十年，云：「此蟲山東最多，大為農患，土人呼為『古路哥子』。身有五彩，具細絨，如蠶蛾，尾如鵝尾鋪張。雄者身狹小，可入藥；雌者肥壯，不入藥。秋間，腹中有子，散子生蟲，有數種。其子產於豆莢上，則為豆蟲，如青蠖狀。若相撲疊，則體上細毛盡落。以油鹽蔥椒炒食之，味勝蠶蛹。其食蜂也，入其窠內，用鼻絲刺蜂，蜂中絲毒輒斃，然後徐啖之。蓋蜂針在尾，此則在首。在尾者屬陰，在首者屬陽。以陽制陰，蜂故不能敵也。」

　　滇南靈草
　　胡吏目什自滇歸，言其地多產靈草，近日有一種草名安駱駝，四方購者如雲，能煉銅為銀，又可治病。彼處夷婦善為媚藥以悅男，其藥成，必試驗乃用。試法：以二巨石各置房東西兩頭，相隔尋丈，以藥塗之，至夜則自能相合。其藥亦以各草合成，然則遐荒僻壤所產，《本草》所不載者何限，又不僅雞血藤膠為近日所珍也。

　　羊乳鹿
　　臨安山中產鹿，清明前後生子。其子必俟天雨方能走，若無雨，終不能行也。土人覓得歸家，以羊乳之，長大便隨羊行走，野性稍馴，可為園林點綴，名「羊乳鹿」。

　　多角獸
　　僧志定，居天目，言其山深處長亙一二十里，榛莽森列，無道路。產沙木，可為枋，豪豬多構巢樹隙，為木工所患。忽一年絕跡，不知所往，山民喜，乃大縱斧斤。有匠某入一荒谷，見一物為藤罥死樹上。視之，狀如牛，而形大逾倍。遍體皆短角，長二三寸，灰黑色，如羊角，數以千計；頂上一角，紅如血，長二三尺。蓋巨藤多蔓大木，此獸偶從崖上誤躍而入，角為藤纏，四足架空，且藤性柔韌，無所施力，卒致餓死。始知豪豬悉為所啖，究不知此獸何名。

　　江中黃袱
　　張壽莊言：有客行長江，一日　忽見江面浮一物，似黃布衣袱狀，隨波游泳，猝不能細辨。呼舟子視之，內有舵工大驚失色，曰：「此物出，必有覆舟之患，奈何！」急將船上篷桅悉去，惟剩船底，今客安坐以待。措置甫畢，果陡然風發，出入危濤中，卒幸無恙，他舟未有備者，俱遭覆溺。詢其故，蓋其父昔亦見此物遭難，故知之，然莫知其為何物也。憶賈文琮老於賈舶，曾言江行有大風，必先有風旗出水面，或即此歟？

　　水乩
　　和州含山有程姓者，幼失明，路遇異人，授以占乩法，為人決事，多奇中。其半迥與他異：用水一盂，虛書符訣於上，置案間，有傾，則水面泛起泡沫，結而成字，字已，更泛他字。有未識者，復泛如前。如此數十次，或成詩歌，或隱語對答，無不浹人隱微。

　　九尾蛇
　　茅八者，少曾販紙入江西，其地深山多紙廠，廠中人日將落即鍵戶，戒勿他出，曰：「山中多異物，不特虎狼也。」

　　一夕月皎甚，茅不能寢，思一啟戶玩月，瑟縮再四，自恃武勇尚可任，乃啟關而出。行不數十武，忽見群猴數十奔泣而來，盡擇一大樹而上，茅亦上他樹遠窺。旋見一蛇從林際出，身如拱柱，兩目灼灼；體甲皆如魚鱗而硬，腰以下生九尾，相曳而行，有聲如鐵甲然。至樹下，乃倒植其尾，旋轉作舞狀。每尾端有小竅，竅中出涎如彈射樹上。猴有中者，輒叫號墮地，腹裂而死。乃徐啖三猴，曳尾而去。茅懼歸，自是昏夜不敢出。

　　蠍虎遺精
　　蠍虎即守宮，劉怡軒云：其遺精至毒，人誤食之，不得見水。倘有水一滴在體，不拘何處，即能銷化人骨肉成水。曾有江南民人有二兒自塾歸，其母以乾冬菜蒸肉脯食之。時正暑，兒食後洗浴，久之不出，怪而視之，則盆中惟有血水，骨肉皆銷。眾盡駭，不知何故，乃檢所存積乾菜罈。內有大蠍虎二，相交於上，其精溢菜中，始知誤取以食兒。其毒至此。然考《遵生書》云：夏月冷茶過夜者不可食。守宮性淫，見水必交，恐遺精其上。古人亦未嘗言其能化人筋骨。

　　皖城雷異
　　乾隆五十六年八月初一日午刻，有黑雲自東南蔽江來，去地不數丈。少頃，雷電大作，風雨隨至，自午至戌末，霹靂數十震，房屋動搖。電光一閃，窗紙颯然有聲，是時人人自危，莫測其變。次早始知雷擊者凡十數處，撫軍署前左首旗竿劈去其半，碎裂處爪痕如梳，約深三四分許。火藥局前池中擊死大蛇一條，約丈許。其餘牆垣倒塌，棟折榱崩者甚夥。

　　漁翁游姓者，前數日夢有乞藏其家者，翁辭以隘無所容。早起，即見有物如獮猴狀，爪綠色，約長二尺許，踞屋脊上，時移其前後屋瓦，餘無他異。是日雷作，鄰人見電光如金繩數十條盤游姓屋上，屋旁空地老柳一株，中空如竹，雷揭其皮殆盡，樹身迸裂，如橫置地上捶碎者，然其中黑煤累累，又如火焚。想其物被擊時逃匿柳中，雷因擊柳取去，然究不知何怪也。

　　後數日，有自黃湓來者，云是日雷聲甚小；有自桐城來者，問之，不知也。黃湓距皖三十里，桐城百里，不同如是。


第九卷


　　天后繡女
　　清河縣有汪姓、劉姓、閻姓三女，性俱明慧，貌亦清麗相似。汪適王氏，劉適閻氏，即閻女兄，皆業儒；閻適王家營某氏，家頗饒。

　　乾隆五十一年，閻女病重，謂其夫曰：「我與同縣汪女及嫂氏皆河口天后宮繡女，因事謫降，今期滿當還，彼二人亦將同往矣。」其夫訪諸兩家，汪與劉果亦病篤。未幾閻死，汪亦死。閻母聞其女死，而媳亦垂斃，懼甚，急詣天后前泣禱曰：「妾女已死，僅一媳，倘死，妾何以生？祈稍留以終妾身。」既而劉病果瘥。

　　年餘，劉忽有身，將產夜，夢天后曰：「因汝姑老，暫留塵世，豈容生子耶？」以手捫之，早起，腹平如常人。先是，劉女自童時及適閻後，每月必有一二日鍵戶，終夜不容一人見。有竊聽者，如數人言笑，達旦乃已。家人固詰之，終不言，至是始知，今尚存。代州馮松濤寄居清河，目睹之事。

　　桃源女神
　　桃源縣鄭氏女，生而端整，寡言笑。年及笄，一日謂其母曰：「兒將某日死，死當為某村神，其地當廟祀我。」母以為顛，弗信。及期微疾，數日而卒。卒時端坐，顏貌如生，室中聞異香，雲旗風馬之狀，家人咸隱約見之。後數日，某村男女同日夢女告曰：「吾當血食於此，為爾等福。」居民以為神異，醵金塑像，號曰「娘娘廟」，頗著靈異。乾隆三十四年事也。

　　女舊有婢李氏，最親昵。女為神後，每月必數召婢去，肩輿至廟，昏睡終日，醒而歸。倘神欲留，強歸，肩輿十人不能舉。李氏嫁後，仍赴召如常。至五十一年冬，李氏謂夫曰：「娘娘命我臘月某日去，去不復歸矣。」夫素不信神，諾之而已。至日，李沐浴焚香。使人召其夫一訣。夫故不歸，李恚曰：「誤吾時刻矣！改次年正月某日。」夫歸，聞不死，以為妄。

　　至次年某月，李又召其夫作別。夫怒曰：「又作狡獪矣！」竟歸視其死否。及歸，李言笑如常，囑家事數語，凴几瞑目而逝。

　　安慶府學狐
　　乾隆五十六年，秋祭前數日，滌濯籩豆，預備祭品，陳列明倫堂，夜使人看守。有副齋輿夫田姓者，素勇健，獨任其事。是夜微月，田臥至三更覺來，聞有人偶語，開目視之，見二人歷階上，將至臥榻。田躍起大呼，二人逕前與鬥。田奮力擒一人，擲階下，大嗥化狐而去；其一復鬥，田亦擒，擲亦化狐去。田以為不復至，因就寢。

　　未熟，忽聞人聲甚眾，且至矣。急起，見一叟鬚眉盡白，傴僂行，率少年十餘人，喝令擊田。田怒，奮拳擊眾，眾應手倒，無能抗者。叟怒曰：「如此可惡！」因騰躍以首觸田左脅，如中巨石，痛不可忍，仆地不能起。叟喝眾急曳至堂後左側柴房去。田念此去必無生理，見堂右有大鐘懸架上，因眾扶掖，出不意，疾走架下，以一肘挽架，一手拒敵。叟怒甚，以手持田肘力曳之。田懼，兩手固挽。叟力猛，連架曳行數尺，鐘聲鏗然，叟栗而止，令眾狐就擊之，自頂及踵無完膚，嘔血數升，將曙乃去，田亦仆不省矣。

　　天明，執事者入，見之大駭，以湯灌之，良久乃蘇，具道始末，乃知為狐祟，次夜，集眾十餘人守之。眾不敢臥，坐至四更，無所見，眾亦倦甚。甫就寢，聞眾馳驟聲，張目仰視，聞老人曰：「其人在否？」眾排頭按驗曰：「無。」老人曰：「幸漏網矣，去去。」遂寂然。

　　田臥病月餘，尋愈。愈後，欲挾刃宿堂上復仇，其妻力阻之，乃止。

　　湖南貢院鬼
　　乾隆丙午科，湖南秋闈，澧州吏目馮名廷奉差委巡場。第三場十四日夜，馮與同寅李某同坐至公堂，李方隱几臥。是夜月色微明，馮見階下有物長二丈餘，腰腹如囷，通體皆毛，兩目閃爍如炬，自西文場出，緩步入東文場。馮素有膽，不懼，初見時低聲呼李。李覺仰視，大驚伏案，物去然後起，同入臥處，命僕從同臥一室。馮以李膽怯，既臥，故以手扣壁擊牀恐嚇之以為戲。

　　正喧笑時，忽有大聲呼嘯，良久乃已，眾皆股栗，以被蒙首。少頃，聞人聲轟然，馮與李皆披衣起，監臨、監試兩主考皆起，使人察問內外，遠近無不聞者，咸大詫異。是時頭場薦卷已中定十七八，兩主考復加校閱，黜落七卷，後竟無他異，豈因此七人不當中而致怪異如此歟？

　　雷異二則
　　滁州某村有黃氏嫗獨坐室中，午後風雨暴至。忽霹靂一聲，左壁下諸器物皆移置室中，離壁四五尺；壁上白泥厚不過三分，亦離壁四五尺，植立如堵，絲毫不損。嫗驚仆，良久乃蘇，不知所擊何物，其家亦無他異。

　　代州旅店中有二客同居，一日早起，大風微雨，一客在土炕上以大瓦盆覆坐之，一客坐門限上對語。坐限上者忽仰見屋梁上有火光二寸，如小蛇跳躍，急呼炕上者視之。其人未及答，忽霹靂一聲，屋頂揭去一片，眾奔入，視地下一人僵臥；一人在炕上堅坐不動，就視之，已死，頂上一孔如豆。初疑雷擊，仰視屋瓦外飛，不似自上而下者；移屍視之，見所坐盆底亦有孔如豆；揭盆視之，炕上亦然。竟從地下起，穿炕盆洞腹貫頂，破屋而去。地下者以湯灌蘇，得不死。

　　人變魚
　　從子致華作淮南分司，解四川兵餉過夔州城。道上人男女喧嘩，舉國若狂，問之，曰：「某村婦徐氏與其夫同牀眠，甚相愛也。早起，則婦面目髮膚如故也，而下半身已變作魚形矣，乳以下鱗甲腥滑，口尚能言，貌亦平常，惟涕泣哀號云：『我睡時無他痛楚，只覺下體作癢，搔之，漸漸起稜，有為將生疥癬耳。不料五更後兩腳合併，不能伸縮，摩之，已作魚尾矣，今將奈何？』夫妻相抱大哭。」致華遣家人視之，果有其事，因官程緊迫，不能逗留，不知報官後將放諸江乎？抑養之家乎？不及問矣。

　　韓昌黎稱老相公
　　韓文公為貢院土地。庚子歲，有嘉興秀才陳效曾者，先試前數日入廟，廟祝令拜。生曰：「昌黎者何拜之為？學不足師，文不足師！」祝強之，大詬而出。試畢，歸家而死。

　　殮數日矣，其妻懼，與小姑合被而寢。夜半，小姑登廁，忽見兄排戶搴嫂帷帳而入。嫂奔出，姑大呼，家人湊集，而嫂之聲音狀貌儼然兄矣，大聲曰：「我效曾也，身何在？」家人曰：「殮矣。」狂奔至棺所，扣棺而哭曰：「我得罪老相公，相公之門人家僕鎖我聽事，俟老相公科場事畢，當放我。昨老相公放榜出，責我二十板，我得歸，何殮我之速也？」又大哭，家人曰：「老相公何人也？」曰：「土地。」「土地何人也？」曰：「韓昌黎。」客曰：「昌黎，伯也。依今時稱謂，當曰伯爺；依家人稱之，當曰老爺；乃冥中僅稱老相公。」

　　急淫自縊
　　京師香山某兵妻，嫂姑同居。嫂素淫，於後門設溺桶，伺行路之來溺者，其陰可觀，即招入與淫。如是者有年矣。

　　一日，嫂姑同伺門隙，有屠羊者推小車過巷，就桶而溺，其陰數倍於昔之所御者，嫂狂喜，迎入至臥榻，即解屠者下衣而俯就之。姑旁坐，視其事畢，即欲往就。而屠性耐久，自午至未甫了事，腹中餓甚，索飯。急飯畢，姑以為將及己矣，亦弛下衣，摩屠者之具，為之吮咂，屠具復舉。嫂曰：「屠性猛，汝恐不勝，宜再讓我。」姑許之，同入牀，嫂顛狂不休，姑情急，水流至踵，怒嫂之誑己也，往別戶自縊。於是姑之夫家訟於官，以為被嫂折磨故死，而不知其事之可醜也。嫂之本夫，街卒也，歸家，見其妻神色不寧，被褥污穢，乃私自嚴鞫之，始得其情，而告於官。

　　此乾隆丙午刑部福建司承審事也。獄成，以口供穢褻，不可上達，比嫂以不應重律，杖八十。
　　照海鏡
　　宜興西北鄉新芳橋邸農耕地得一物，圓如羅盤，二尺餘團圍，外圍紺色，似玉非玉，中鑲白色石一塊，透底空明，似晶非晶，突立若蓋。賣於鎮東藥店，得價八百文。塘西客某過之，贈以十千，至祟明賣之，得銀一千七百兩。海賈曰：「此照海鏡也，海水沉黑，照之可見怪魚及一切礁石，百里外可豫避也。」

　　穀佛
　　湖州沈書記號訥庵，有穀佛一尊，弆以玻璃之櫝。櫝長半寸，櫝下有座，高二分許，中藏大縠一顆，長一分有半。穀有芒，亦長分許。穀旁有竅，晴明於赤日之中閉一目覬之，其竅漸大如門。覷之久，由門見堂，由堂見殿，現三寶如來像。像高數丈，纓絡莊嚴，見胸前卍字紋盈尺。旁立文殊、普賢二像，陰深若聞人語。眼少瞬，歘忽不見，仍大穀一顆而已。

　　據沈云此物傳留湖州某尚書家，係明時利西公從西洋墨瓦臘泥迦州帶來者，遂入中國。彼國秋熟時，此穀生田畝中，千里赤荒。門人王曇親見此穀，不知今歸何處。

　　丹徒異獄
　　丹徒縣宰張名振綱者，騶呼出門，忽一物從空而下落轎簷上。轎方迎風而趨，物忽墮入衣衩中，弼弼而跳。驚視之，乃男子陰也，僅長二寸許。亟出轎，命騶從捉之，跳不已，觀者如堵。於是攜歸貯庫，遍訪此案，不可得。

　　越一月，西門擔水婦王大娘者報某家婦姑殺人，遂拘之亟訊。蓋婦姑二人先通一陝西客某，後又通一陳姓者，因彼此通姦。後夫斲殺陝客而支解埋之，使其屍不辨男女，故割下其陰。倉皇未收，投之樓窗之外，不料落在本縣官轎中。告知知府同寅，無不大笑者。照謀人律，姑、婦、姦夫三人一齊抵命。

　　鬼怕討債
　　常州一貧漢死，其房賣入富姓。貧鬼作祟，富者鎖之，幾十年矣。後富者亦窮，大屋賣去，挪居之。忽貧鬼大鬧，索鏹討祭，一家大小盡病。時方冬盡，房主負逋最多，債客登堂，日夜號罵，妖魅忽絕，病者盡起。至來歲債務稍清，將帳目焚化，鬼又白日大詬，曰：「我去年見討債甚多，疑是我生前舊欠，故而避之。今閱所燒帳目，皆爾家積負，不干吾事，吾何避為！」於是拋磚擲火，惡聲日甚。而房主亦徙去不復住。

　　蘭渚山北來大仙
　　會稽蘭渚山有蘭亭道院焉，其院為北來大仙所居。北來大仙者，狐神也。

　　初會稽陳賈少年時客楚，喪資本，貧窶不能自給，且病，居廢寺中。一夜，有女郎至，容貌都麗，衣服照耀，皆明珠綴成者。賈驚起。女脫臂上釧贈之曰：「知郎乏，故來相餉也。」遂去。明日又至。如是數月，枕席諧暢，情好日篤。賈乃以金釧稍贖資斧，理其舊業，而女郎亦購新居，料其家事，且日致金銀珠寶之物，不下巨萬。

　　居數年，賈家信忽至。賈欲驕其鄉里，又疑女郎為魅，一日伺女郎不在家，賈忽呼數百夫及僮僕等擔裝魚貫而去。女歸，見一室罄空，追賈至江口，賈已歌呼振帆。女臨流號慟，不得渡，賈於是歸為富人。

　　越十載，女郎至，呼賈曰：「吾狐神也，積千年陰德，名在仙籍。今汝負心，已訴天帝，命江神授吾文檄到此，汝宜死矣。」於是飛刀擲火，家不安枕。百計禳之，無效也。一日，女空中歎曰：「吾因往日情重，至於此極。使汝死，恐天下有情人貽笑吾輩。汝家倘能大修醮禳，擇名山安我神靈，我仇且釋矣。」時蘭渚山道士某道法素高，為設醮四十九日，道士謂女曰：「何不向我蘭渚山住？」女曰：「甚好，但吾須住五百年才去。」由是遂絕。

　　今道院為羅氏業，羅氏為之塑像甚麗。而女亦歲時夜出，與世人談論云。

　　吃腎囊中舉
　　杭州士人於文肅祠祈夢，甫睡，一厲鬼輿一腎襄至，大如甕，曰：「欲中舉，當食此，否則不中。」士子懼，勉食之。初啖味甚甘，如櫸子，片時將厚皮四面食盡，獨腎丸二枚齒決不可下。鬼曰：「棄之，汝已中矣。」士子喜，然自此下場屢斥。至乾隆癸卯榜發，士子中魁，始恍然解悟，蓋浙中呼腎為卵，「鬼」者，「癸」也；「卵」去核，「卯」字也。

　　楊老爺召穩婆收生
　　嘉興鄉鎮間祠楊老爺神，多靈驗。穩婆阿鳳者以收生致富，遠近生育之家必延之至，始無難產。

　　忽雪夜有人叩門，問：「何來？」曰：「冷水灣楊府生公子，主人命來，宜急就船。」鳳襲裘同僕下船，果至冷水灣。第宅嚴麗。進門，主人臨軒而立，見鳳來，喜甚，命僕導入後堂。則產母方臥牀而呼，眾媼婢執燈而立，皆慘然曰：「吾夫人產四日矣。」鳳診視之，蓋腸盤於胎，急不得下也。以法救之，胎應手而出。報主人，主人贈金元寶二錠。鳳納之，曰：「後三朝，吾當來。」時天大雪，而房中熱氣甚逼，鳳解衣從事。

　　及出門就船，始記有外衣未著。歸家天已明，視元寶則金紙疊成，而皮衣已送至家矣。由是鄉人為老爺作三朝，行圍盤釵果之禮，迎各廟諸神來賀。

　　溺壺失節
　　西人張某，作如臯令；幕友王貢南，杭州人。一日同舟出門，貢南夜間借用其溺壺，張大怒曰：「我西人俗例以溺壺當妻妾，此口含何物，而可許他人亂用耶？先生無禮極矣！」即命役取杖責溺壺三十板，投之水中，而擲貢南行李於岸上，揚帆而去。

　　三虎索命
　　元撫軍展成生二女，皆有國色，一嫁李敏達公之第四子星曜道台，一嫁厲少司冠之子守謙太史。乾隆壬子春，余與太史相遇虎丘，偶淡往事，曰：「異哉！吾妻之死也。結縭之後，琴瑟甚調，將及三年。忽一日閨中置酒向余作訣別狀，曰：『我前生臘戶也，曾殺三虎，虎魂不散，要來索命。今我懷孕矣，明年分娩之期正值寅年。寅年屬虎，我其不免乎？』問：『何以知之？』曰：『昨夜夢中有神人金甲而虎冠者告我也。因所殺三虎中，有二虎俱曾傷人，故上帝不准報仇；其一虎未曾傷人，故准其索命。』言畢涕泣不止。逾年，果以產難亡。」

　　梁相國解夢
　　梁文定公病篤，夢至一處，宮殿嵬峨，坐客皆非所認識者。公談久，忽想吃煙，苦無火，或指一殿曰：「此中有火。」中坐神人招梁曰：「且緩吃煙，我有一對，君對之。」書「三代之英汝繼泰」七字。梁驚而醒，召諸門生來視病為解之，俱不能解。良久曰：「我不起矣。三者，三中堂（寶也）；英者，英中堂（廉也）；泰者，伍中堂（彌泰）也。三人官與我同而俱死矣，我其繼之乎！速辦後事可也。」越三日而薨。

　　齋猴
　　天目山多猴，要往齋猴者，先往韋陀廟燒香陳祝：「某日來山齋猴。」寺僧為掛牌曉示。臨期，主人買饅頭一千，鋪在廟外地下。清晨，群猴畢集，有一極老者，白髯尺許，飄飄傴僂而至，旁有二猴亦白鬚。老者扶持而來，群猴跪迎。老者南面就地坐，群猴拱手亦坐，寂然嚴肅，不敢嘩。二侍者捧饅頭獻老猴，老者食，然後群猴共食。食畢，向主人叉手拜謝而去。梁履素孝廉親見其事。余欲往施齋，而以路險草深不果往。

　　狗熊寫字
　　乾隆辛巳，虎丘有乞者養一狗熊，大如川馬，箭毛森立，能作字吟詩，而不能言。往觀者一錢許一看，以素紙求字，則大書唐詩一首，酬以一百錢。

　　一日，乞丐外出，狗熊獨居，人又往與一紙求寫。熊寫云：「我長沙鄉訓蒙人，姓金名汝利。少時被此丐與其伙伴捉我去，先以啞藥灌我，遂不能言。先畜一狗熊在家。將我剝衣捆住，渾身用針刺之，熱血淋漓。趁血熱時，即殺狗熊，剝其皮包在我身上。人血、狗血交黏生牢，永不脫落。用鐵鏈鎖我以騙人，今賺錢幾數萬貫矣。」書畢，指其口，淚下如雨。眾人大駭，將丐者擒送有司，照採生折割律，立杖殺之，押解狗熊至長沙，交付本家。

　　余按己未年，京師某官奸僕婦，被婦咬去舌尖。蒙古醫來，命殺狗取舌，帶熱血鑲上，戒百日不出門，後引見，奏對如初。元某將軍入陣受刀箭傷無算，血湧氣絕。太醫某命殺馬，剖其腹，抱將軍臥馬腹中，而令數十人搖動之，食頃，將軍浴血而立。皆一理也。

　　雷屑
　　吳人蔡鳴西與徐佩玉，中表兄弟也，二人自楚同舟載苧麻歸。乾隆戊寅九月十三日夜，泊九江，雷雨大作，蔡怯懦，蒙被臥。有銅飯器支罏上，震搖欲墮，徐起移置，見電光直下，森逼雙眸，大雷一聲，船柁拔去，水溢入。舟人齊起，牽挽就岸，黑昏中互搬什物。天漸明，見徐頂心插一木，長約三四寸，圍寸餘，群相驚問徐。徐不自知，毫無痛癢，宛若生成，恰累墜不可一刻耐。

　　鄰舟有人善符咒，曰：「此雷屑也，無罪而誤觸者，予能拔之。」徐甚喜。蔡慮或妄，鳴諸縣尹。尹至江干審視，其人書符於徐頂，口誦吶吶，舉手一拔，木隨手起，復以小黃紙書符貼創處。木入於頂者寸餘，尖銳如錐。或云：能辟邪魅。尹以為當存案，遂攜去。

　　明日，頂上紙自落，宛好如初。奇情奇事，奇技奇人，何所不有！

　　牛瀵水
　　臨武縣水多激險，東南三十里地名牛頭瀵，因山象形而名也。產魚繁，水勢奔驟，難施罟網，率用白鴿糞投水，則魚皆僵浮水面，或駕小舟，或裸下體，沿流撿之。

　　一夕，兩人赴飲歸，緣岸行，見水面浮巨魚，一人喜謂同行曰：「曷稍待，吾攜此魚來。」遂脫衣入水。久之，人與魚皆無聲。訝其溺矣，急尋村中素善泅之張某，丐其入水相覓，約以若干金為酬。張許諾，索酒飲，立盡數斗，醉若不支，踏小船至浮魚處，翻波而下，越數武，或起或沒。如是數次，奮躍升岸，云：「見一匹夫坐沙中，見人至輒移去。快取酒飲我，當再往攜與俱來。」又盡數斗，復入水。

　　少頃波湧，見張擒一人髮，踏波登岸，擲於地，以掌批之曰：「你累我往返數次，費如許力，實可恨，打得該否？」旁觀力勸始解，視其人已死，即昨夕求魚者。酬以所約金，張笑曰：「我兩番痛飲，腸味已充，倘挾是術以騙人金，又何異迷人之水鬼！」即搖頭舉手而去。張殆奇杰之士而隱於水者乎？

　　吳門顧君朗村是日過其地親見之，並云土人稱其下有龍宮，向一幼童誤墜水，至一官署，門坐二人對奕，狀怪似蝦蟹，見童訝之，詢其故，送出水。幼童今現存，年甫三十餘，嘗向人談此異。」

　　陰陽山
　　川東新寧縣之南鄉，地名火石嶺，有唐姓者茹素誦佛經，年五十餘，忽無病卒。越四日，胸仍溫，家人不忍遽殮。漸復甦，進以湯粥，遂更生，語家人曰：

　　「我前日偶出門外，見一道人，布袍跣足，呼與同行，覺此身不能自主。行數里，聞水聲奔騰，須臾至一河，寬廣莫測，巨橋凌空。橋上人見道人，笑呼曰：『通靈來矣。』問：『何地？』答曰：『黃河。』又數里，高山峻起，問：『何山？』答曰：『陰陽山。』匍匐而升，危崖盤駁，驚奇怪異，氣色昏黯，中間一逕，僅容人行，兩旁皆荊棘。見多人往來叢脞中，如覓路狀，皮膚皆為荊棘所傷，流血號泣。予懼而詢之。道人曰：『人居心坦白，公正無私者，則見此大道可行；巧詐欺偽者，則自投荊棘，徒受折磨。生平不由正道之故耳！』

　　「山既盡，天日清朗，城郭在望。道人曰：『此太平城，行人雜沓，皆候發落者。』忽見一隸卒執牌來呼曰：『且帶三十六人去。』道人亟招予入城。城中衙署甚多，皆寂然。頃至一署，額曰『業鏡司』，拉予由東角門進，立大堂簷下。見右廂椅上坐一人，禮服頂帽，前立一女子，年可十七八，拽之泣冤。睨視其人，即同鄉吳縣尹也。詢之，道人曰：『吳作令時，有陳氏女夫亡守志，父欲改嫁，女不允，後訟於吳。吳見皆美少年，意其必合，判歸之，女竟自縊死，今亦來候發放者。』

　　「少間聞呵殿聲，一人升堂高坐，方巾大服，類道教裝，兩房吏役祗候，威儀甚肅，潛問何官，曰：『此冥府總政也。』道人叩見，互相問答，莫辨所云。既而帶余跪謁，座上官曰：『汝在世曾誦經否？』應曰：『曾誦。』又曰：『汝誦何經？』應曰：『誦《金剛經》。』曰：『汝自是好人。但『挲摩訶』如何念成『沙摩訶』？因錯了一字，罰去一歲，今叫汝來，快改過，還汝十年陽壽，去罷。』遂叩頭起立。適前女子來，叩見所訴，果如道人語。座上官曰：『汝該是這樣死。』從案上擲下一物如方斗，曰：『汝自看來。』女遂默然。又曰：『汝矢志守貞，今奉岳主之命，燕地投胎，皇莊受祿去罷。』旋退堂，而雲板鼉鼓宛若陽官儀注。回視右廂，則吳亦不見矣。

　　「出平陽，見有三十六人蹲踞相向，一隸至來，持巨扇煽之，火燄騰起，高數丈。須臾火息，三十六人仍在。隸又於懷出一珠，大如卵，置地上，復以扇煽之，狂風驟起，而三十六人不知所往。驚問道人，曰：『冥府不比陽世刑法，只此陰陽火剿除惡類，繼以罡風揚其渣滓，落於山則為蟲介，入於水則為魚蝦。行善之人，別有善路去也。』仍由前逕而還，遇舅氏某負豬皮在背，泣曰：『吾不幸死於利川，今且變豬矣。』及家中門，道人竟去，今乃醒，不自知為已死也。」遣家人往候吳，果患病危篤，兩手厥逆者數日，今得霍然矣。詢以女子事，則果宰藍田時之案也。未幾，其舅氏之子來云，渠父果於某日卒於利川縣。

　　事在乾隆二十二年四月間。唐姓今尚存，言之如繪。吳乃康熙庚子孝廉，仕於秦，世居新寧縣後鄉。予曾至其家，子名霖，邑庠生，能詩文，精岐黃，亦曾備言其事。

　　亡夫領婦到陰間見太公太婆
　　毗陵莊生家千，早歿。遺婦陸氏，於乾隆壬子臥病。經夏，至七月六日，忽夢亡夫挈至一門，廳事頗如舊家。登堂見舅姑咸在，各各悲喜。

　　俄而，屏後有髯翁夫婦扶杖出，家千曰：「此太公太婆也，汝未及見，今宜祗謁。」氏如禮拜見。髯翁曰：「孫婦初見我，當有以款之。」其子以空乏對，翁乃探囊出白金付左右，須臾肴饌羅列，方圍坐共食。翁指盤中肉丸謂家千曰：「此味何不攜去啖孫婦？」家千遽愀然目視其祖，若以為不可者，翁遂不言。食竟，氏前請曰：「既到此，須一見閻王否？」翁曰：「汝並無罪過，無庸去見。」因指旁向者謂氏曰：「明日戌時，當遣肩輿來迓汝耳。」乃歘然醒。述所見髯翁夫婦，果其生前狀貌，口脗宛然；至奔走使令之人，皆其家已故僕婦，一一不爽也。氏言夢中所遇，一家骨肉團聚甚樂。
　　次日七夕，果見夢中二僕舁輿來迎，如期而逝。髯翁者，名椿，字書年，曾為射洪令，一生爽直。家千父字實君，亦誠願人也。


第十卷


　　淫諂二罪冥責甚輕
　　老僕朱明死一日而復甦，告人曰：

　　我被陰間喚去，為前生替人作債負中證，兩造互訐，必須我到，才得明白。我見閻羅王之後，據實剖陳，其案遂定，放我還陽。我出殿門，見柱上有一對聯云：「是是非非地，明明白白天。」我歎賞之，以為不愧神明口氣。

　　正徘徊間，見有一群托生之鬼從堂上下來，大半多不相識，只有一女子、一老叟，皆我鄰也。女有淫行，叟諂富家，以為此二人者，必墜阿鼻地獄矣。及判官走過，手持托生簿，因而問之。判官曰：「某婦甚孝，故托生山西貴人家為公子；叟甚慈，故托生山東為富家女。」

　　朱大不服，曰：「我素知某婦不端，某叟沒品，俱得托生好處，然則閻羅衙門，何得為是是非非、明明白白乎？」判官歎曰：「此乃所以謂之是是非非、明明白白也。何也？男女帷薄不修，都是昏夜間不明不白之事，故陽間律文載：『捉奸必捉雙。』又曰：『非親屬不得擅捉。』正恐黯昧之地，容易誣陷人故也。閻羅王乃尊嚴正直之神，豈肯伏人牀下而窺察人之陰私乎？況古來周公制禮，以後才有『婦人從一而終』之說。試問未有周公以前，黃農虞夏一千餘年史冊中，婦人失節者為誰耶？至於貧賤之人，謀生不得，或奔走權門，或趨蹌富室，被人恥笑，亦是不得已之事。所謂『順天者昌』，有何罪過而不許其托生善地哉？況古人如陳太丘弔張讓而解黨禍，康海見劉瑾以救李崆峒，貶其身而行其仁，功德尤大，上帝錄之入菩薩一門，且有善報矣。至於因淫而釀成人命，因諂而陷害平人，是則罪之大者，陰間懸一照惡鏡，孽障分明，不特冤家告發也。」朱聞之大悟而醒云。判官亦其族叔，名啟宏，作黃岡州吏目，生前以端謹聞。

　　人壽有定陰間不能增減
　　六合程某，平素不信鬼神之事。年六十餘，患病不起，不納穀者四十餘日。忽一日謂其妻曰：「我病不起矣，但兩孫婚有日期，我不能一見孫婦，人必笑我沒福，盍作速料理，以慰我心。」其妻子如其言，仍兩新婦到牀前拜見。程喜動顏色，曰：「吾明日可以去矣，可於次晨即扶我起，便穿入殮之衣。」

　　家人以蟒服進，命斥去之，曰：「我並未作官而著此服，必為群鬼所笑，仍衣常服可也。」服畢，良久曰：「有二人在外相待，可燒紙錢具酒肴待之。」妻問：「何人？」曰：「俞龍、江辛。」二人者，已死之人，曾捨身為城隍役卒者也。言畢，沉沉睡去者將一日，忽醒曰：「扶我起，將殮衣暫脫，城隍夫人生日，賓客來往甚忙，無暇點名，故俞、江二人仍放我回來，後日方去聽候發落。」依舊吃梨汁清茶者。

　　又二日睡醒，命取衣穿，曰：「我此番真去，不復歸矣。但家中子女多向城隍燒香借壽與我，或願減五年，或願減十年，雖是他們孝心，恰都好笑。人之年壽，各有定數，非比他物，可以通挪。但有一件奇事，我望見城隍，有素不認識之婦人替我涕泣討情，放我還陽，城隍搖頭不允。我大起疑心，盤問二皂隸：『此是何家婦女？』曰：『唐李氏也，君不記三十六年前之事乎？李氏嫁唐某而夫亡，此婦事堂上姑，送其終，又替其夫承繼一子，事畢，再拜靈前，自縊而死。君重其節，托人教唐氏小叔遞呈請旌，一切費用，俱是君包攬而去，何竟不記耶？』」程聞之，恍然如昨日事，且知城隍搖頭者亦因人壽有定，非城隍所能減增也。言畢，又吃梨汁數杯而逝。程君之子號石泉，親為余言。

　　關帝血食秀才代享
　　某生員請仙，一日，關帝臨壇，某以《春秋》一段問之，乩上批答明晰無誤，批訖遂去。某歸家後心竊疑之，云：「關帝忠貫日月，位至極尊，如何以一紙之符，即能立刻請到？」心甚不服，欲擬表文一道，焚於上天控告。

　　正作表文間，忽聞扣門聲，某啟戶視之，而不見一人，某愈怒，提筆又做。忽案頭有人云：「相公緩筆。」某問：「爾係何人？」答云：「我即臨壇之人，實係唐朝秀士。因被亂軍所殺，魂魄落在廟中殿下，朝夕打掃殿宇。聖帝憐我勤苦，命我享受廟中血食，並非關帝也。」某大笑，即欲焚表，案頭人又云：「緩焚。」某又問：「何故？」答云：「若焚表文，仍是控告我，總求相公，將表文放入水中，磨滅字跡，方於我無礙。」

　　某又問：「關帝到底有臨壇時否？」答云：「關帝只有一尊，凡天下各廟中血食，皆係我等享受，惟天子致祭，方始臨壇。」某問：「何以知之？」答云：「曾有修煉數千年之狐狸聞天子致祭，一月前齋戒沐浴，遂往窺伺。七月前，見周將軍臨壇打掃壇舍，紅光滿室，妖魔盡被燒死，故知天子致祭之期，關帝方臨壇云。」

　　惡人轉世為鱉
　　揚州胡姓有子頗慧，年將二十。將娶之前數月，忽得顛疾，飲食眠動不時，若明若昧，自言自笑。

　　一日，在牀上坐語其父母曰：「兒於昨夜奉嶽神命署本縣城隍事，本縣舊有積案十件未結，命兒公正辦理。兒恐錯誤，需請幕友，細思惟有受業某師素稱理學可信，可速備禮請之。」時某師已故多年矣。少頃，忽起立云：「師至！師至！」喃喃刺刺不休。家人旁聽，竟是兩人問答，聲音笑態，畢肖平日，云「十案中有七案仍從前議，其餘三案，一當斲頭，一當剁手，一當充軍。」

　　其時因醫言其病須滋陰，買一鱉，於灶下引其首而斬之。鱉頭落地，怒目猙獰可駭。相隔臥房其遠，其子忽於牀上大喝曰：「這惡人應當斬罪，還有甚麼不服，斲去還敢怒目視我耶！」家人祈禱城隍廟未回，其子又於牀上云：「太爺何故燒香於判官面前，他如何當得起太爺一拜？」

　　十案俱有姓名，細訪之，皆係已死境內積惡昭昭在人耳目者。

　　姦夫死後報仇
　　儀徵縣役何二，曾與一婦奸好。其婦有舊好胡四，往來多年，婦利其財。後漸窮窘，婦漸疏之，何復凌之，遂至鬱抑而死。婦夫亦死，婦遂歸何，竟為夫婦，數年頗有積蓄。

　　何原有妻已故，曾生一子，忽得狂病，持刀弄斧，見此婦來，即欲手刃，云：「我乃胡四，你家用我數千金，財盡心離，更從何姓，如此快活。我死不甘，已訴於神，准我報仇。」醫治不效，延僧請道，修齋祈禱，一無靈效。如此數月，其子骨瘦如柴。忽一日叫戲演唱，又忽跨驛館中馬狂奔街市，又忽將家中物件打碎，將銀錢搜尋出散與他人，云「神許我將你家財蕩散，再討你兒子的命」云云。至今其子現存，而家資已空。

　　董刺史雪冤
　　董公溶任海寧州時下鄉踏勘，有旋風迎輿來，左避左隨，右避右隨。公異之，祝曰：「若有奇冤，可在輿前三旋而退，吾當命役從汝指引。」祝畢，果如公諭，遂令幹役隨風查察。至僻壤處，入墓而歿，稔知為某解元女公子墓，稟覆，公立為傳訊。據稱其女是暴病夭殤者，公不之信，即欲起墓檢驗。某乃索公「無故開棺」筆據，方許啟墓。公不得已，與之。及啟驗，果屬病亡，公頗自悔，亦惟候告聽參而已。

　　乘輿返，行未數武，旋風復來，公益驚，停輿細思，憶及墓內擱棺石板下當有故，復回至墓。揭石驗之，又得一棺，開檢，亦一女屍，而貌如生，傾國姿也，遍體鱗傷。訊係解元威逼，強姦不從，受傷身死。公遂按律詳革科斷，昭雪其冤而旌表之。

　　劉老虎
　　劉名捷，江右人，綽號老虎，強而有力，為一鄉之無賴。

　　夜飲醉，歸來途間，覺酒上湧，捫壁以行。遇門便入，認為己家。足力憊軟，倒地而臥。五更盡始醒，聞人問曰：「某人何在？」答曰：「在某洞。」又問：「此番是誰？」答曰：「某某。」共若干名，劉之姓名在內。自想不知所犯何案，係何衙門拘訊。因仰自視，天亦漸明，細認乃知是土地廟中，遍尋杳無人跡，大為奇異。因思某洞離此不遠，無妨一往偵察，遂飛步至其洞，果有大漢鼾睡正熟。自思大漢雄健，未可軟說，乃拔佩刀抓起大漢，將刀置其喉間。

　　大漢驚問：「何作？」劉曰：「汝是歹人，尚問我耶！」大漢曰：「我是過路客，何以指為歹人？」劉曰：「既是過客，緣何不投歇店，行蹤詭異？若不實言，吾先殺汝！」大漢急曰：「我實奉官差拘犯人。」索票觀之，第一人即劉也。問犯何事，要其救釋。大漢曰：「是大數注定，上帝所命，豈予敢徇縱耶？」劉曰：「如是，殺汝亦死，釋汝亦死；均之死也，不如與汝同死。」復欲刺之。大漢搖手止之曰：「救汝。汝可自行咬破手指，血染吾票上，更易姓名，遠徙他鄉，或可小緩數年也。」劉如其言，見大漢出洞門就地一滾，化為老虎，咆哮入山去。

　　劉踉蹌歸，到家，天亦大明，遂改姓名，移居外府。從此改悔，不作無賴，習理生業，娶妻生子，壽至七旬。因親友家拜斗，為病人作干保，劉思拜斗大事，豈可填寫假名，緣將前事告之，填寫真名而歸。出大門甫數武，被虎銜去。

　　屈丐者
　　蘇州楓橋鎮，乃客商糧艘聚集處。村盡頭有古廟，為屈丐者所居。兩足不仁，朝出暮歸，不離楓橋左右。

　　一日晨起，見廁旁有遺囊，拾而閱之，中藏白金數百，因思是過客所遺，吾薄命人，安能享此？且不知其作何勾當，一旦失之，有關性命，亦不可知。乃復歸廟坐待。

　　午間，果有人飛步而來，頓足捶胸，狀甚惶急，因問之曰：「君得無失物者乎？」客曰：「然，汝拾耶？」屈曰：「有之，但須陳說不謬，方可還君。」客大喜，為述若干封，若干數，是何銀色，是何包裹，果相符合，屈乃攜出付之。客見原銀大喜，願分半相贈。屈笑曰：「君癡耶？予不拜君全惠，而乃貪其半乎？且君損半，又不能了大事，請即速去，勿誤我乞。」客不得已，檢拾錠與之而別。

　　丐至街口，忽見一垂髫女，貌絕美，依父而哭，觀者如堵，因問於眾。或告曰：「是曹氏索債者將欲奪此女為償，故悲耳。」問：「欠幾何？」眾曰：「十金。」屈聞怒曰：「盤剝私債，兇惡如此，設欠官項，又將如何！且十金亦小事，何為富不仁，竟至於此！」詎知債主在旁，聞言而怒，指屈問曰：「似汝填溝壑者，亦來說仁義耶？既出大言，可能為彼償否？」屈慨然，即將前客所贈為之代償，取歸某之欠約而散。

　　曹之本意，原在女不在金，恨屈破其奸謀，乃賄捕役，指屈為賊，鎖屈送官。吳縣陳公深疑其冤，遺金客聞之，立即奔縣，代為昭雪。陳公聞之，喜曰：「此義丐也。」照反坐例重懲捕役，並傳楓橋各米行至，諭曰：「所有日收米樣，俱著賞給屈丐，免其朝夕沿門求乞之苦。」且為披紅，令肩輿送歸。

　　於是，此丐享日收石米之利。遂漸延求名醫。遇道者與乾荷瓣、茅朮各藥煎洗，不數日，足病竟愈，與常人等。不十年間，便居然置大屋，娶妻室，作富翁矣。

　　僵屍
　　紹興有徐姓者新典巨宅，書屋三間，台榭俱備，為館師章生設帳所。章夜讀至二更後，忽聞東房啟窗之聲，疑為暴客，即於窗隙窺之。見一少婦玩月，登假山，攀樹杪，逾鄰垣去。疑是私奔行徑，遂輟書息燭而寢。雞鳴未曙，聞樹頭簌簌有聲，似是赴陽台歸來者。

　　凌晨，書童送湯沐至，問之曰：「東房為何人住？通內室耶？」童曰：「不通，乃前業主封鎖之閒房耳。」章聞大疑，因往觀之，則門封鎖，窗閉如故；窺之，內有靈柩停焉。至夜留心觀察，又復如是。章因秉燭啟窗入觀，則棺蓋斜起，中空無所有矣。章生乃將棺蓋代為扶起，取《易經》拆開，密鋪棺上，然後歸，登樓俟之。及五更時，見女從窗入，睹《易經》而卻步，繞棺一周，旁皇四顧。舉頭見章，知其所為，拜而哀求。章生笑而不許。鬼曰：「汝若不下樓，吾即上矣。」章仍不聽。鬼物乃變作青面獠牙狀，騰踔直上。章遂眩而墜樓，不省人事。

　　迨書童送茶湯至齋，遍尋章生不得，乃與主人登樓觀之。見樓下東房內似有人在，啟關視之，則章生與女屍並臥地上。撫之，章體猶溫，因共抬出灌救，半晌始蘇，述其所見。具呈於官，為之查喚屍親領埋，而屍親已全家遠出，因房無人看守，故為出典，至徐已三易其主矣，亦由僵屍為崇故耳。於是焚其棺，鄰家子患鬼病者，從此絕跡矣。

　　申氏自拶
　　張某為其子娶申氏女，成婚歲餘，伉儷甚篤。一日，女癡迷不語，兩手直垂下，忽舉手合掌，八指交叉作拶狀，痛苦異常，呼號欲絕。自不能開，左右代劈之，不能動，即使有力者共劈之，亦莫能動分毫。亟詢其故，女則云：「有一婦人在我身後，使我至此。」言未畢，更大呼，兩頰盡赤，似受批撻者。女不敢言，言則被拶更苦，惟呻吟而已。越時自開，八指皮肉紅腫，又半時亦平復。女言動如常，惟不肯明言其故。自是，目必一二次，或三四次，其苦不可言，醫藥符籙皆不能治，至今猶然，不解其故。

　　或云：其女生性乖僻，在母家時，家本富饒，女每餐以水牌繕寫肴饌，點撰而食。稍不適口，即詈罵並器皿碎之。婢女進茶，若指擎杯口，即碎其杯而重笞其婢，以為手不潔，不可近茶也。其所著裹衣，若一經浣濯，即不再服。或云：今之受拶，是暴殄之報，其信然歟！

　　雁宕仙女
　　六合戴某，有子十八歲，貌清秀。閉戶讀書，忽然不見，其家各處尋覓不得。

　　一日，忽從園中香櫞樹上飛騰而下，曰：「我某夕月下閒步園中，見一美女從空飛來，挾我上升。道：『我凡人也，如何上天？』女微笑，採香櫞葉一片，令我踏上，當即騰空而起。到一高山頂上，有石門數十間，門內有亭台花草，無所不備。我問：『此是何處？』曰：『溫州雁宕山也。天台小山，尚有劉、阮之事，況我雁宕又高天台一千餘丈，而可無佳話流傳人間乎？』與我遂成伉儷。諸石門中，俱有仙娥來往，老少不一。所說言語，都是玄經秘旨，不能記憶，但覺服食起居鮮華可愛，我樂而忘返。忽昨日謂我曰：『郎父親明日八十生辰矣，不但郎宜歸祝，即妾亦宜同去也。』又取香櫞葉一片令我踏上，遂復乘雲而起，又到家園。」

　　其家人鄰佑聞此信，來觀者如麻。忽聞異香撲鼻，空中聞簫鼓聲，果有一絕色女子，珠冠玉佩，在雲中作叩首狀。每一跪起，則霞光四閃，百鳥皆鳴。家人正思攀留，而清風一起，其女與其子已冉冉攜手而又去矣。其父思子，涕泣不止。或曰：此怪知禮，俟翁九十歲時，定與令郎再至也。

　　生魂入胎孕婦方產
　　金山縣有老農某月朔夢一青衣人似公差齎牒來，語之曰：「子本月十七數盡應死，因一生勤慎無大過，死後即托生某家為子，亦小康，壽考無慮也。我故先來告知，便時早處分家事，屆期我來同子往投胎可也。」其人醒，遍告家人，悉以家事付兒子，不數日處置畢，拭巾待期而已。

　　至十二日夜，忽又夢見前青衣來促之行，農以未及期為辭，曰：「我固知之，第彼婦於初十晚偶失足致仆，損動胎氣，不能待至十七，即於是夕坐蓐。兒已產，須生魂入竅，乃能飲食，今已三日，君若不行，彼不能生矣。」農寤，述其事于家人，復安枕而歿。

　　女化男
　　乾隆四十六年，長沙西城之長安坊，地名青石井。有把總安姓者，一女五歲，與張守備家為養媳，其姑遇之嚴，少有忤，輒鞭笞交下，不勝其苦。十三歲，逃歸父家。張向安索女，安以女未及笄，不願鬻養姑家，且留家，俟有吉期，備禮遣嫁。張無奈，聽之。

　　及女年十七，婿亦長大，張擇期以告，安亦備奩具擬嫁女。女知斯近，而畏姑嚴，終夜哭泣，向天叩禱求速死，不願出閣。母見女如此，頗憐之，曰：「汝徒哭泣求死無益，若籲天能變得男身，便可免嫁。」是夕，女夢一老人手持三丸，如彈大，二紅一白，納其口而去。比寤後，覺小腹極熱，喉痛異常。不一炊頃，陽出於戶，竟成偉男，項下結喉突起。驚疑以告母，驗之不謬。安夫婦無子，只此女，一旦成男，喜甚，往告張。以事屬怪誕，疑安捏飾賴婚，控於縣。

　　時邑令山西黨公兆熊拘女到案驗之，貌猶是女，而陰頭鮮紅，確係男子，勢難行嫁。命安將奩盜貼張，為代聘一女，以予其子。當堂令安女放腳剃髮，脫珥著靴，改男裝而去。

　　人化鼠行竊
　　觀察王某，以領餉到長沙，邑令陳公為設備公館，將餉置臥室內。一夕甫就枕，氣逆不能寐，展側至三更。忽樑上仰塵中有物作齧木聲甚厲，懸帳覘之，見頂板洞裂，大如碗，一物自上墮地。視之，鼠也，長二尺許，人立而行。王駭甚，遍索牀枕間，思得一物擊之，倉卒不可得。枕畔有印匣，舉以擲之，匣破印出擊鼠。鼠倒地皮脫，乃一裸人。王大驚，喊，役皆至，已而邑令陳某亦來，視之，乃其素識鄉紳某也，家頗饒於資，不知何以為此。訊之，瑟縮莫能對，王即坐公館將動刑。

　　其人自言：幼本貧窶，難以自存，將往沉於河。遇一人詢其故，勸弗死，曰：「我令汝饒衣食。」引至家，出一囊，令我以手入探之，則皆束皮成卷，疊疊重列，因隨手取一皮以出，即鼠皮也。其人教以符咒，頂皮步罡，向北斗叩首，誦咒二十四下，向地一滾，身即成鼠。復付以小囊佩身畔，竊資納於中，囊不大，亦不滿重也。到家誦咒，皮即解脫，復為人形。歷供其積年所竊，不下數十餘萬。

　　王因問：「汝今日破敗前曾否敗露？」曰：「此術至神，不得破敗。曾記十年前，我見一木牌上客頗多資，思往竊之。化鼠而往，緣木牌上。突出一貓齧我項，我急持法解皮，欲脫身逃，而砉然有聲，貓皮脫，亦人也，遂被執。究所授受，其人與我同師，其術更精，要化某物，隨心所變，不必藉皮以成。因念同學，釋我歸，戒勿再為此。已改轍三年矣。緣生有五子，二子已歷仕版，一子拔貢，尚有二子，思各捐一知縣與之。斂家中銀不足額，探知公餉甚多，故欲竊半以足數，不意遭印而敗。」王因取皮復命持咒試之，則皮與人兩不相合，乃以其人付縣復訊，定讞始去。

　　唱歌犬
　　長沙市中有二人牽一犬，較常犬稍大，前兩足趾，較犬趾爪長，後足如熊。有尾而小，耳鼻皆如人，絕不類犬，而遍體則犬毛也。能作人言，唱各種小曲，無不按節。觀者如堵，爭施錢以求一曲，喧聞四野。

　　縣令荊公途遇之，命役引歸，托以太夫人欲觀，將厚贈之。至，則先令犬入內衙訊之。顧犬曰：「汝人乎？犬乎？」對曰：「我亦不自知為人也犬也。」曰：「若何與偕？」對曰：「我亦不自知也。」因詰以二人平素所習業，曰：「我日則牽出就市，晚歸即納於桶，莫審其所為。一日因雨未出，彼飼我於船上，得出桶。見二人啟箱，箱中有木人數十，眼目手足悉能自動；其船板下臥一老人於內，生死與否，我亦不知。」

　　荊公拘二人鞫之，初不承認，旋命燒鐵針刺入鬼哭穴，極刑訊之，始言：此犬乃用三歲孩子做成。先用藥爛其身上皮，使盡脫；次用狗毛燒灰，和藥敷之；內服以藥，使瘡平復，則體生犬毛而尾出，儼然犬也。此法十不得一活，若成一犬，便可獲利終身。不知殺小兒無限，乃成此犬。問：「木人何用？」曰：「拐得兒，令自擇木人，得跛者、瞎者、斷肢者，悉如狀以為之，令作丐求錢，以肥其橐。」即率役籍其船，於船下得老人皮，自背裂開，中實以草。問：「何用？」曰：「此九十以外老人皮也，最不易得。若得而乾之為屑，和藥彈人身，其人魂即來供役。覓數十年，近甫得之。又以皮濕未能作屑，乃即敗露，此天也！命也！只求速死。」荊公乃曳於市，暴其罪而榜死之，犬亦餓斃。

　　韓鐵棍
　　韓舍龍者，山西汾陽人，貧無居處，在邑中破寺棲止，傭工為生，勇健多力。一日歸，見寺門外臥一道者，詢知以病不能去，乃供養之，無德色。

　　如是三月餘，道者病癒，謂韓曰：「感子厚義，無以報，今行矣，平生蓄有一物，食之力逾賁、育，兼可致富，以贈子。七十二年後，終當歸我。第子富後，慎勿納粟得官，徒耗壽算。」言已，口中吐一羊出，小如拳，置掌視之，乃粉所為，納韓口中。方欲吞齧，羊從喉中直趨而下，道者以掌向韓腦後一拍，韓即暈仆於地。比醒，道者已不知所在，試舉耰鋤之屬，悉輕如草。次日，乃往見主人，願居其家為長作，俾買鐵另鑄作器為鋤地。其所耕，十倍於人，日食米必三斗，他物稱是。主以其勤而力，甚愛之。

　　一日，令載煤五千斤自他所歸，車歷土坂將下，騾蹷車傾，韓在後手挽之，徐徐而下，面色不動。主知其事，異之，詫其神勇，命隨鏢行押布至都。中途值盜，保鏢客二人與鬥，俱為傷死，韓手無械，拔道旁棗樹掃之，盜盡靡潰，皆獲焉。主自後即令押鏢販布，許分其餘息，不令傭作。韓乃鑄精鐵為根，長丈有二，重八百斤。其用棍無法，亦無授受，惟恃勇力橫擊，無能禦者，江湖皆呼為「韓鐵棍」。盜賊莫敢犯其鋒。其棍載在車後，非八人莫能舉，而韓以隻手取之，輕如草然。

　　一日至京師，方投寓，忽有人來訪，自通姓名曰「山東白二」。韓素不相識，訝其突如，詢來意，曰：「我聞君善用鐵棍，曷以見示。」韓指車後令客自取之，客以隻手輕取而下，謂韓曰：「君用此根，不知傷幾許人。我仰其面，君試擊我，能傷我，則君果為神勇。」韓不可，曰：「我與君無仇，何故以兵相戲？既與我角力，不若我屈一指，君能伸之，我即當斂跡歸田，不敢馳驅道路矣。」乃環其食指。白以手鉤韓指，韓俟其指入，乘勢提而擲之地，白起曰：「我山東劇盜也，一生無敵，今竟讓子。」嗣後，韓行山東、北直一路，如在家中往來。如是二十年，韓分息亦厚，乃辭主人，不復作鏢客，主人猶載其棍行者二十餘年。

　　韓歸里置田產，生有二子，課農為業，年逾七十，自在場上看麥。忽有一山羊自場出，眾咸以為晉地所產皆胡羊，此不知所從來，爭逐之。羊入一枯井中，眾欲入，韓爭先跳下。見羊在井底。以手舉之，向上一擲，不覺身隨羊上。眾在井外，見有白氣一縷自井飛出，羊入雲中，韓坐地上，氣力兼無，共舁之出。尋亦無恙，然自是手無捉雞之力，始悟道士還羊之說，神力已去。
　　又活二十餘年，至九十壽終。所用棍猶在韓莊，至今六十餘年，無有能舉之者。

　　認鬼作妹
　　浙藩司更夫陳某，喜飲而膽最豪。一夕，巡伺垣牆外，時三鼓，月甚明，見一婦人，年十八九，容貌頗麗。陳念官衙禁地，必無私約者，心知非人，姑戲之，乃往握其腕曰：「子夜行，得無覓佳耦乎？我為若婿何如？」婦曰：「我非人，乃縊鬼也。」變其貌，甚獰惡。陳曰：「我聞鬼皆能改貌，卿即陋劣，我不嫌也。」鬼無奈，乃曰：「子姑捨我，有錢十五千與子何如？」陳問：「錢從何得？」鬼曰：「薦橋某錢莊有女，我明日往祟之，子須認我作妹，我教若與子錢十五千，其病即愈。但子得錢後，我在此勾當一二事，自後毋得再阻我。」陳諾之，鬼乃去。

　　明日午後，果有人來訪陳，且曰：「汝妹為鬼太不良，昨日主人女出看戲，歸為其所祟，百計求解，云必欲尋其兄來乃去，故招子往。」陳乃同往。入門，鬼即在內曰：「吾兄至矣！」大慟趨出。陳亦佯泣，相抱而慟。已而鬼曰：「吾兄貧，無以為生，汝家富，須予吾兄錢十五千作生計，我當去矣。」店主人不得已，如數予之，女疾果愈。

　　陳得錢歸。不三日，聞司廨中果有婦人縊死者。蓋鬼求代，恐陳阻之，故行賄耳。

　　蟒過嶺
　　湖廣武岡州，有水路可達。有赴武岡任者，挈眷由水路行，一路皆灘河，兩山壁立，茂樹密菁，惟日午見日而已。

　　一日舟行，聞上流灘畔有人敲鑼鳴眾，詢之，曰：「今日蟒過嶺，須停舟不得行，行則有失。」問：「何以知之？」曰：「我處燒山，向例有定期，蟒知之，先期半月相率自南而北，俟北路燒山，則又自北而南。時正十月，蓋南路定期在初冬，北路定期在初春故也。其來日，早必有大風以阻行舟，便其橫溪而渡。今早風大作，故知之。」問：「在何處？」曰：「相離里許，可望而見。」

　　俄頃風愈大，見兩山樹梢枝葉皆垂，露一蛇首，大如十石甕，徐徐自山下剪溪過。其頭入北山，尾猶在南山未盡，約計兩山隔溪可三五百丈，如是者一食頃始盡。一蟒過盡，又一蟒來，長皆彷彿，以次相接而行，其體亦遞小，一晝夜乃盡。土人云：「此黑蟒，性皆純良，從不傷人。」

　　食猴怪物名石掬
　　湖南至道州，路有一山，高數百丈，千峰環列，中有濂溪講堂。山中最多猴，常出擾人。山腳居民數十家，皆漆戶也。山產漆樹，紅芽初茁如香椿，食者多死，官為立石以禁。沿漆林而入，週遭五六里，隔一澗。過澗即入山徑，樵路穿雲，高可插天。

　　吾鄉愛堂居士往游，遠望崖側，有似枯松，其毛遍覆數里，蠕蠕然，近視之，皆猴也，屏息而過。已歷其上，俯視眾猴，約有六七萬，老少雌雄環集，呦呦皆有哭聲，亦莫測何故。有頃，忽見二猴自上崖來，向眾猴搖手，似禁其勿泣者。已而悉起，有扶老者，有攜雛者，皆緣崖左而上。至經香台畔，俯伏屏息，高下幾無隙地。

　　旋有大風簌簌動林木，台後出一獸，絕似猴而小，高可尺許，眾猴見之，皆俯伏。此獸躍上濂溪講座，踞膝而坐，推其身，忽伸長丈許，眾在下仰望，不見其頂。久之，見一猴來跪其座旁，自以雙手向腦後剝去其皮，若供其食啖者。

　　愛堂尚欲再覘其異，不料僕人遽怒起，燃大爆竹震之。響一發，眾猴咸驚，墜山下死者不可勝計；其獸聞聲一躍，直穿屋頂而出，不知所在。按《異物志》：石掬如猴而食猴。或即此歟？

　　鐵牛法
　　湖南邑囚論死，秋決後，例多暴屍三日，然後埋。入夜，屍常不見，官吏異之，踩緝四出。初以為其親屬私竊以葬，訊之不承。

　　有武生某以事赴縣，行至一村鎮，牽馬飲於溪橋之下。水中映有人影，俯窺之，則橋洞內水乾，有一人閉目趺坐於中。躡而就之，見其襟褶間皆血污狼藉。問為誰，不答，因急趨出。適鎮中有駐防汛弁，告之守備殷某。殷先入橋下，其人見殷相近，即飛左足將殷踢仆地，後入者至，救殷起，覓其人已不見，互相嗟訝而返。

　　是夕雷雨，擊死一人於橋柱側，眾往視，正昨日橋下人也。或云：此學鐵牛法者，可以代形，而終獲天譴。

　　妖術二則
　　江陰有士人學法於茅山，有術能致婦人。用烏龜殼一個，書符於上，夜擁之而臥，少頃，即見一輿舁一少婦至。或平昔有屬意者，皆可召來。其婦不言，與交媾無異生人，天將明乃去。其去時，必反繫其裙以出，未知何故。據言此乃所召之生魂也。

　　婁縣有道士善致天女，有求其術者，必令其人備衣裙釵釧之屬，須極華麗珍貴，乃可為天女服飾，言著天宮衣不能履凡世故也。其來必在初更，須先掃淨室，屏絕人跡，道人入，書符步咒，則天女始至，色果殊麗，異香襲體。人與交合，與世人無異，亦不言笑。天未明，道士來，又屏人書符送天女去，則衣飾皆帶去，無一遺存。與天女交者皆無後禍，故其術頗為豪富家所重，即耗其資亦不惜也。

　　後乃知其常通妓女為之。道士素頎而長，將女裸縛於懷，以袍襲之。昏黑人莫能辨，屏人而出諸懷，服其衣飾，偽為天女紿客。將曉，仍束而去，以此分肥其衣飾。蓋死後其徒言於人云。

　　種蟹
　　盛京將軍某，駐紮關東地方，向無鱉蟹，惟將軍署頗饒此物。有異之者，請於將軍，將軍笑曰：「此非土產，乃予以人力種之。法用赤莧搗爛，以生鱉連甲剁細碎，和青泥包裹為丸，置日中曬乾，投活水溪畔。七日後，俟出小鱉，取置池塘中養之。螃蟹亦如此做法。」按此法《養魚經》中載之，而不言能種螃蟹。據將軍言，則凡介屬皆可以此法種之，則是赤莧固蛤介中之返魂丹也。

　　扯雞嗉救溺死人法
　　凡人落水淹斃，一日內者尚可活，《洗冤錄》載有「騎牛法」最妙，而不知更有「扯雞嗉法」，入水三日者亦可活。揚州各幫作排手黃一謙，沛縣人，隻身帶貨，無不獲利，積至百餘，悉以周濟貧乏。康熙五十九年六月，在北通州壩上落水，已三日，撈起，有長眉白髯老翁云：「用筆管套雞嗉，先破一孔，插入肛門，扯出雞嗉吹之。」吹至三人，心口微動，老人曰：「活矣。」眾趨視，忽失老人所在，又換人吹，果歎氣而蘇。

　　鳥獸不可與同群
　　荊州寺僧某，頗精禪誦。一日，有獵徒獲一虎子歸，途憩寺門。僧勸勿殺，眾即以虎捨寺中。僧給以飲食，頗馴伏，隨僧起居。每課誦，虎亦從眾後作頂禮狀，課畢乃退。日漸長大。客至方丈，虎伏座下，初甚駭怖，繼察其狀無惡意，亦不甚畏，狎玩之，虎亦不怒。

　　一日，有客訪僧入方丈，僧以足蹴虎令去，曰：「毋驚我佳客。」虎作欠伸狀，瞪目而視，良久始出。已而又來伏腳下，氣粗而有喘聲，客愈恐，僧以手批虎，又瞪目視良久，一若有所思狀，僧以足踹之乃去。俄而又進，作怒容，直前一口，銜僧頭而去，僧猶坐而不仆。寺中人見虎口有血，奔出山門，乃共逐之，入深山去，卒不可獲。

　　拘蛇
　　江陰章燕橋言：有南客館京師，自言能拘蛇，主人欲觀其法，不可，強之至再，始允焉。先命竹工削竹籤百枝，長三尺許，鋸其兩端如箭錐。至期，約主人及外客，以麻繩束竹籤，捆載而行，同赴西山石佛廟中。鋸石台上，步罡書符，口喃喃作詞。

　　俄頃微風起，草中索索作聲，蛇果大至。先小後大，盤旋回繞，有若錦者，有若花者，諸色皆備。眾咸詫所未見。最後有一蛇至，不甚大，遍體光黝如漆，昂其首，向前視客。客色遽變，憮然曰：「殆矣！」急書符退之。眾蛇皆散，獨黝黑者不去，吻舌張口，似有怒態。客披髮跣足持咒，齧舌血噀之，黑蛇始去。顧眾曰：「君等可歸矣，此蛇來與吾較法，我不可去，去則貽禍主人。」乃命眾人用繩束其身，捆於石佛背上，以所攜竹籤置手旁，促眾人去。

　　次日客歸，眾詢所以，云是夜風雨大作，其蛇乘空而來，張口吸氣，似欲相吞。客望其氣來，乃以竹籤一枝投之，籤為氣攝入其腹中。如是數十次，氣亦漸衰，籤亦將盡。俄聞廟門外有崩撼之聲，蛇斃於地，風雨亦息。

　　金香一枝
　　富民某，聞某寺有老僧德行頗高，延請至家，供奉一室中，朝夕頂禮，即香柱、香爐之內，無不以金為之。

　　一日，僧於靜室中入定，忽見彩雲飄渺，異香滿室，有二仙女將一蓮花座來曰：「我奉西方佛祖之命來迎。」僧自顧功行頗淺，懼不敢往。仙女催促再三，且曰：「若不去，我無以復命。」僧乃取瓶中香桂一枝與之，始冉冉而去。明日，主人家產一驢，墮地而死，奴僕輩剖食之，腸中有金香一枝，驚白主人，僧不知也，即主人亦不知金香桂為供奉和尚之物。

　　後偶於參禮和尚時，主人談及此事，和尚大驚失色，始以向夕蓮花相迎之事告主人，亟看瓶中，已少一枝香桂矣。蓋無功食祿，天意所忌，故使變驢以報也。

　　小僮遇女鬼
　　鎮江梅甫族弟家，僱小童孔姓者，伴其子岸夫，宿書樓上。乙巳冬月望日三更後，遣其樓下取物，遲至一更不來，即偕其家西席王松坪先生下樓往看。遍尋不見，於是急呼眾家人尋覓。尋至第三進小室內，見其伏臥桌下，頭嵌於椅腳內。家人拖出，人事不省，以姜湯灌醒，問其原委，云：「我下樓至梯中間，見一奶奶將我攙至堂前，我欲叫人，他將手卡我頸項，我即不能言語。此後如何關門，如何來此，我總不知。」於是令其安睡，次日亦無他恙。

　　越至次年五月望前，渠臥書樓下廂屋內，時約二更許，明月如晝，忽然大叫，岸夫急起往觀，奴云：「去冬攙我的女人又來了！我駭怕，將帳門捫緊，他與我扯奪不開而去。我即叫人，他又轉來，我不敢叫，他又去了。我遂大叫，他見人來，遂不見了。」問此女人模樣，云：「身穿藍衣，面甚標緻，其白如雪。」家中恐其復又生事，遂將小童遣去，此後安然，無見聞矣。岸夫姪親為余言。

　　懷慶水災投匾水息
　　余同年沈永之為懷慶府太守，天久雨，黃河水發，直灌城中。公與屬員百姓等俱登城外高阜看水，水高數丈，竟不能歸，餓三日矣，除禱天之外，一籌莫展。

　　忽見一黃衣者帶笠乘舟而來，問曰：「汝等欲使水退，須當問我。」公即問之，曰：「可取懷慶府大堂之匾投水中，水即退。」問其姓，答曰：「我姓黃。」言畢遂去，水隨其舟漸漸流下。高阜離署數十餘里，公之父母俱在署內，無人能往，正彷徨間，有家人陳姓者曰：「小人能識水性，願往。」公欣然遣之，令其人頭頂葫蘆，放書其中。泅水到署，見二老登樓哭泣。得其信，大喜，即取匾投水，登時水遂退。

　　訪之里人，云：「某處有黃將軍廟，想懷慶一府，應遭此劫。投其匾於水，算已應此劫故也。」公即往拈香，瞻其像，果符所見云。

　　三王神請醫治臂
　　歸安有名醫湯姓，字勞光，門外掛一匾云「凡求醫者，非先送十金不治。」一日，聞外有鑼聲，出視，見一大沙飛船泊其門外。頃有一人登岸，從者手捧一大元寶，自言王姓，家住菱山下，左臂有傷，特來求治。醫即與膏藥貼之。拱手而去。醫送登舟，照舊篩鑼開船，旗上書「三王府」三字，須臾不見。醫歸家，見桌上元寶乃紙元寶也，大驚曰：「此乃東菱山之神！」明日，即著冠袍往拜，見神左臂上膏藥猶在，旁有一死蠍存焉。









*** END OF THE PROJECT GUTENBERG EBOOK 續子不語 ***


    

