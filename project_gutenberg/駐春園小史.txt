*** START OF THE PROJECT GUTENBERG EBOOK 駐春園小史 ***




Produced by Chien Fu Liu








书名: 駐春園小史
吳航野客 著



Title: Zhuchunyuan Xiaoshi
Author: Wuhang Yeke




第一回     窄路遇黃衫無心下種　隔鄰窺白面有意尋跟


　　詞曰：
　　雨覆雲翻不定，情拴意鎖難開。閑中下著巧安排，後挽前推宛在。
　　邂逅已逢適願，清揚猶費疑猜。瑤篇若是未銜來，錯眼兀誰擔帶。
　　　　　　右調《西江月》
　　話說皇明，浙江有女曾浣雪者，母葉氏，父名青，字又青，嘉靖間進士，官
光祿大夫。與同年翰林吳應松，字幹甫，江南江陵人，時常相過。青性耿介，不
合於時，與都御史蘇廷策有隙。慮其謀己也，遂致仕返於嘉興，在城外三十里黑
浪墩居住。歸囊甚淡，所居者半畝青山、一灣綠水而已。生下女兒浣雪，十分伶
俐。五六歲教以讀書習字。一學而能，出口每多敏慧，公夫婦喜之。自是文情詩
思，月異而歲不同。遂自作一字曰「雲娥」，別字嬋照。養二婢，一曰惜花，一
曰愛月。公夫婦以乏嗣鐘愛，故未嘗締姻。不期公年老得疾，竟淹然而逝。雲娥
與母孤孀，仍以詩史為消愁之助。奈家事未幾零落，親婢惜花遂託媒媼賣與商人，
祇留愛月一婢。雲娥有所著作，輒命磨墨洗硯，以致愛月亦頗通文字。不圖鄰人
失火，延及曾家，猶幸主婢三人及一個老奴俱獲脫身，遂投城內親舅葉家。葉公
名渡，號曰小舟，官三邊總制。夫人劉氏，見其姑並甥女罹難來投，遂收拾後亭，
留夫人大家居住。
　　亭中有高樓，樓下有芭蕉，名曰「蕉樓」。隔樓有名亭一座，係黃尚書書亭，
亭名「駐春園」。其公子名玠，字玉史，肄業其中。抱質有倚馬露布之才，負貌
有羊車擲果之態。先大人名之，榜號酉山，官兵部尚書。在日與在京翰林吳幹甫
締姻，翁亦溪為媒，其官刑科也。厥後黃公逝世，吳公繼歿，黃夫人致書於吳，
道及親事。不意吳夫人念母子孤孀，不忍遠別，欲將小姐擬配他人。繼而黃家夫
人亦殞，兩家全不提起此事。幸得吳小姐承先人遺言，矢心待字。生以音書遙隔，
盟約必渝，全不以之為意，益勵志攻書。與同鄉歐陽穎締交莫逆，朝夕聚首於駐
春園，分題拈韻，叩缽成篇。
　　一日，歐陽遊楚中，生獨坐高吟。五更時，忽一人從牆跳下，生攜燈視之，
乃魁然奇男子。問其故，曰：「小弟姓王名慕荊，近因知己為勢豪誣陷，弟不勝
憤懣。昨夜提刀刺中豪者，恐人迫捉，暫匿貴國，望其垂庇。」生知是負俠為知
己報恨，遂挾以入。須臾天明，命書僮，名墨奴者，置酒款之。到黃昏時，取白
金數十，對慕荊道：「敝園淺狹，恐事久覺露，薄具微物贈兄，兄可別處藏身，
非敢相卻也。」荊見生如此，便道：「蒙一日收禮，恩已過重，寵賜決不敢領。」
生道：「兄俠人也，何故作此腐談？人生相逢，遇有事時，若不能為知己報恨，
同類解紛，真罵名千古。此微物耳，安足掛意？」荊乃拜受，別去不提。生外間
探偵，知已遠颺，遂放下熱腸。
　　卻說一日雲娥無事，同愛月登樓晚眺。忽見隔亭疏竹外一垂髫美男子，年十
五六上下，姿灑潘安，神清司馬，心甚憐之。生行吟階前，亦舉頭見那隔牆花陰
柳色間，一佳人倚風獨盼，一阿鬟背後侍立，時時為姐姐捻髮，不覺爽然若失。
須臾，雲娥掩著樓窗帶笑而下，到房中對愛月道：「纔見佳郎，令人心折，若得
佳婿如其人，不負我生平憐才至意矣。但外貌雖甚可人，未知其實學何如。」愛
月道：「須密察之。」
　　卻說生見佳人下樓，神魂飛越，如有所失。珮遙香散，乃返坐書窗。不覺遙
遙月上，射入樓頭，猶留艷影。挑燈染墨，以紀奇逢，有詩為證。詩曰：
　　有美人兮，飛舞客光。
　　含笑凝睇兮，素面相當。
　　望不可即兮，在水一方。
　　褰裳從之兮，道阻且長。
　　彼美人兮，從何處來？
　　洞前容與兮，彷彿天臺。
　　劉郎咫尺兮，耽待遲回，
　　羽翼見假兮，飛越牆隈。
　　彼美人兮，奚所思？
　　情牽肺腑兮，語在眉。
　　泄春心兮，獨余知，
　　待相呼兮，一問之。
　　懷美人兮，倚畫欄，
　　靜掩玉宇兮，離雲端。
　　渺不見兮，月光寒，
　　強拈毫兮，睡未安。
　　　　　　《彼美人》四章
　　吟畢，一夜無眠。早起出外，見門前眾人圍聚喧嚷，查問根由，一相識的人
指鬚髮半白者道：「這老頭兒行動慌忙，全無關顧，將孩子絆倒在地，把那手中
所攜油瓶打碎。孩子拉住勒賠，反揎拳要打這孩子，十分可惡。鄉鄰不服，將他
扭住毒毆一頓泄泄氣。」生進前一看，認是葉家老家人，因對眾人道：「此老無
心鹵莽，身邊又無錢鈔相賠，以此相爭。應該多少？我愿代賠，勿要爭鬧。」眾
見生發話，肯代出錢相賠，大家放開。生令身旁墨僮進內取鈔。墨僮乖覺，將老
家人帶入內廳，回身將錢交付為首的人，一哄而去。
　　生進內堂，老家人忙來稱謝道：「幸蒙相公救解，得免毆傷，祇累相公破鈔，
老漢心甚不安。」生道：「小可出力，何必掛口？我雖與汝隔鄰，汝老爺外任，
未獲登堂，不知家內親眷尚有幾人？」老家人道：「我原是城外曾老爺家人，近
因祝融無家，來此借住。老爺姓曾名青，字又青，原任太常卿，娶過夫人葉氏，
即葉總制大人胞妹。我老爺並無公子，亦未曾承繼，單生一位小姐，取名浣雪，
十分才貌，尚未議姻。今日曾夫人壽誕，小姐命我出來買些東西與他上壽。起得
太早，老眼不濟，撞跌孩童，身上無錢，故有此番口舌。回去報知夫人，令其知
道相公好心。」遂引退而別。
　　生送他出門，歡喜自慰道：「無意中得知樓上美人消息。他家人既云在此寄
居，則此女的系曾又青之女，葉小舟之甥女無疑矣。」意欲傳情嬌容，無因再睹。
思及歐陽生好友，將次到家，當往一探。遂命墨僮看園，出門而去。時見愛月取
水，生認得是樓上侍立阿鬟，兩下各相顧盼而去。
　　愛月歸，將生外出之事對雲娥說過。雲娥沉吟半晌，命愛月託採花潛往鄰園
一探，便知公子何人，慎勿令其瞧見。愛月領命，不數武便到駐春園，佯問墨奴
道：「亭中可有人否？」墨僮道：「我公子外出，獨我在家。」愛月又問道：「是
何公子？」墨僮道：「是我家尚書老爺公子。」愛月道：「公子可有多少年紀？曾
婚娶與否？」墨僮道：「年方十六。我家公子素負大志，乃以未登科甲，欲娶無
媒，加以老爺、夫人早逝，是故遲延，至今孤孑，尚未議婚。姐姐今日來此何幹？」
愛月便託詞道：「我家夫人昨日登樓，見辛夷盛開貴園，敢思一枝獻佛。」墨僮
見愛月如此說，便聽其直進。愛月見書窗几上有一卷新書，皮上書「駐春園新稿」
五字，知是生之窗稿，遂拾置袖中，仍向亭上折辛夷一枝而歸。乃帶笑對雲娥道：
「今日不負此行矣。」雲娥問故，愛月遂將墨僮所言述了一遍，仍向袖內把藏來
窗稿遞與雲娥。雲娥遂整窗拂几，焚香展讀。但見一卷，約五六十篇，題目下書
「黃玠著稿」四字。雲娥看畢，祇見字字金玉，篇篇錦繡，不忍釋手。愛月見雲
娥祇管翻玩，帶笑問道：「公子肝腸，今日盡為小姐所見，畢竟實學何如？」雲
娥歎息一聲，便叫愛月道:「天也！余志決矣，不必復言。」二人論了一番。
　　生訪歐陽生，尚未回來。歸到房中，不見几上窗稿，忙問墨僮道：「適有何
人到此？」墨僮俱以實告，遂將愛月討花細述一番。生知此稿恐是愛月竊去以達
小姐，遂置不問。

第二回     營巢招燕侶解珮情殷　閉戶斷鴻音掇梯心冷


　　詞曰：
　　梁裝玳瑁待雙棲，花外兼泥，柳外兼泥。輕羅剪掛畫樓西。神度香閨，影傍
香閨。掩巢倏變武陵溪。換卻新題，出個難題。尋群無翼逐高低。空費痴迷，猶
自痴迷。
　　　　　　右調《一剪梅》
　　且說雲娥自得生實學後，一片憐才深心固結不解。有時挑燈獨坐，有時倚枕
尋思，總在此窗稿中賞玩不已。遂自想道：「人才之遇，自古為難。或南北地天，
他山遙隔﹔或形骸咫尺，對面乖離。即使兩美相逢，情懷各屬，而屏佳姻緣早已
締結者比比。今吾有此奇逢，且在隔鄰之下，倘不及時蘿附，不亦當面錯過乎？」
思想已切，願望彌深。
　　一日，又與愛月登樓玩景，忽見窗前紫燕雙飛，掠簾上下。俯眺駐春園景色，
不覺爽然。遂呼愛月道：「我昨有紅羅一幅，繫臘帕一方，並那筆墨端硯，可代
我取將出來。」愛月聞言，取過文具、羅帕，登樓付與雲娥，仍下樓而去。雲娥
便將雙燕為題賦詩一首，書於帕上。書畢，將羅帕包著琥珀墜，執在手上，遠望
躊躇，沉吟半晌。
　　正玩景間，忽聽琴聲裊裊，低頭一看，見生在花下端坐鼓琴。雲娥此際，不
禁神怡心動，遂將羅帕所題的詩拋將下去。生正在鼓琴，出於不意，見之愕然。
遂停琴韻，看是何物。拾將起來展開一看，見那帕上題詩一首，上書道：
　　綠雲倩剪舞春衣，斜拂紅梨度翠微。
　　紅雨卷簾情脈脈，輕風歷檻影依依。
　　妝樓愛結同心夢，畫閣曾期比翼歸。
　　縱有煙波分去路，遲君一水伴於飛。
　　　　　　蕉樓曾浣雪雲娥氏題
　　生看畢，拍案叫絕。急舉頭致謝雲娥，雲娥不意他舉頭瞧見，不覺臉帶微紅，
掩窗而下。
　　及到房中，如有所失，惟是低頭弄指環耳。愛月在旁問道：「小姐對景漫吟，
自舒懷抱，西鄰有宋玉，獨不知乎？」雲娥聞言，祇是低眉兀坐。愛月知其有所
思，祇管盤問。雲娥知不必諱，遂將擲帕之事對愛月說知。愛月道：「如今休得
耽誤，小姐有心在那隔鄰公子，可急修書招之。」雲娥聽了，不覺發嗔，答道：
「安有此事！如彼才貌，怎不教人想慕？坐視無媒，恐為高才捷足所奪，後來追
悔無益於事，故雖一時行投贈之私，實為終身訂，靡他之意。豈容弄醜，自壞芳
名？且日下正值秋令，已近場期，日在樓頭纏擾，寧不亂彼精神，致荒舉業？自
今以後，吾不復登樓矣。」是後與黃生遂絕消息，並愛月亦不令其往來出入。
　　生一片痴情，日在樓頭佇望，竟日忘飧廢寢，直至累月，不見美人影響。無
間可尋，心中但有郁悶而已。日挨一日，愈見癡迷，祇剩懨懨一命。雲娥與愛月
以不登樓眺望，故全然不知。
　　生久不見，心內愈堅，日則忘食，夜則忘寢，兀坐書房中細思，無計可施。
念及歐陽生與吾至交，不若和他相議，或且別有良策，得以通情。縱使玉人知道，
料不怪我輕狂。但此事雖非一人可為，豈同容易？譬之飲水，冷暖祇許自知，問
計何益？吾之心病，必得昆侖、磨勒一流人方能醫得。歐陽生雖我同窗莫逆，茲
尚未知回家，又以槐黃期近，必勸我向蠢簡埋頭。若對他說出隱情，不但不代我
設謀，反有許多頭巾話，不如勿與他言是好。
　　又挨久之，愈無聊賴，及自忖道：「我今日為情所感，幾至殞生，若無知道，
豈不誤了玉人？」算計已定，遂強勉修書一封，令墨僮致於歐陽生處。歐接書在
手，便問墨僮道：「汝相公在家勤修學業，定然進益。吾客楚中，昨日初返，汝
相公如何得知，便致書來？」墨僮道：「相公抱病月餘，心神恍惚，自言自語，
不知甚麼癥。今叫我送書來此。」生見書，拆開讀畢，即奔見生。
　　黃生便將雲娥使愛月來到書房、竊去窗稿一一告知，並以羅帕所題之詩以示
歐生，乃道：「未知佳人何意，以後音跡不通，欲不關情，總不可得，近成重病。
致書於兄，請來為弟籌畫。」歐見說，遂把羅帕展開一看。讀畢驚起叫絕曰：「世
間安有此閨中名士！如此多情，怎不叫人癡死！怪不得足下傾心。但此事明明有
據，成就可期，以後不得佳音，在彼或恐足下馳神癡想，以荒舉業，故絕往來。
欲足下稍斷此種念頭，暫潛蹤跡，亦未可知。依弟愚見，足下正當勵志秋闈，掄
魁奪解，洞房金榜，小登大登兩得之矣，何自苦乃爾？」黃生聽了半晌，遂對歐
陽生道：「知己愛我良深，謀我實至，弟聽兄言，自此悟矣，癡何為哉？」
　　自是，黃生寢疾日覺漸愈，未歷多時而場期已屆。歐、黃二生各論進場。
　　卻說黃生入閨，在坐舍中搦管沉吟，忽憶雲娥，淒然欲淚，神思迷離，不期
舊疾復作，將一座場臣認作蕉樓兩離恨天矣，遂伏案而臥。須臾驚覺，鼓已四下
矣。乃強起操筆，一卷俱書完整，直至二三場畢。
　　生急欲謀歸，歐陽生曰：「回家甚易，為路無多。但歸得佳人，一傾素心，
固為快事。萬一音跡仍疏，芳顏莫晤，豈不反添悶腸？依弟之見，不如在此等候
捷音之為意愈也。」黃生道：「任難見面，即癡死我駐春園花下、昔日彈琴贈帕
處，也是所甘心瞑目。那堪睽違兩下，各天一方，彼此同歎？」歐生見他如此，
祇得依他。生遂別歐陽而歸。
　　一日抵家，入門進內，無遑戒飭行李，即連忙步至駐春園，向隔牆蕉樓一望。
不期愛月正在登樓，推窗忽見飛雁，排列如字，天上翱翔，愛月遂呼道：「小姐
呵，可急上樓來望一望。」雲娥見是愛月呼聲，便自登樓，步至樓窗，向窗外看
去。祇見橫空飛雁排列成行，遂高聲呼道：「雁何無人投字寄來？」生正在樓下
尋芳，忽聞雲娥有這話，因向樓前應道：「小姐如此多情，教小生怎生消受得起！」
生在樓下，目定雲娥。雲娥低頭俯視去，見生容貌憔悴、消瘦，知其秋試初歸。
細玩其容，心甚憐惜。乃命愛月掩窗，向生微笑，實不忍去。無如愛月將窗欲掩，
祇得步下樓來。
　　生於斯時不禁心醉，樓下獨立移時，徘徊自遣，轉覺無聊。歸到亭中，愈見
淒然不安，竟為淚下。因想佳人玉貌，本當配合得其人，況投來錦字，可見有心。
今日望雁傳詞，芳心畢露，低頭微笑，無可如何，一天好事，坐視不諧，悲深欲
絕。猶自勉強拂几拈毫，成二首絕句，置於几上。詩云：
　　青青雙淚拭還流，萬種幽懷注小樓。
　　對影不堪沉影去，斜陽空倚石欄秋。
　　忍將舊事付寒流，月朗風清一倚樓。
　　蕉葉尚知憐寂寞，聲聲窗外伴悲秋。
　　生吟畢，天色已晚，悶坐書房，孤燈獨對，一夜無眠。東方既白，尚自未知。


第三回     錦字寄來遲夢鄉喚醒　參星催散速急網奔逃


　　詞曰：
　　情牽意絆棼如縷，喚醒遊魂，耳畔聞鶯語。做作那知埋怨誤，錦箋寫擲花間
去。世事翻雲與覆雨，擊破銅壺，漂泊自何處。消息欲通難訴與，藏舟且辦逃生
路。
　　　　　　右調《蝶戀花》
　　生一夜無眠。直到早飯時分，乃吩咐墨僮道：「歐相公回家與否，可到他家
一探，若是回來，早報與我知道。」墨僮聽說，即忙走到歐陽生家裏，敲門道：
「歐相公近日可回家麼？」內應尚未回來。墨僮聽說未嘗回家，急轉身回去報生
知道。生又以好友離居，日坐書房飲恨而已。
　　卻說雲娥同愛月，自從見生樓下答話殷勤，是夜下樓，一夜亦惟撫几托腮，
無言兀坐。愛月知雲娥意有所思，便道：「適纔登樓晚眺，見黃公子逍遙樓下，
潛身花塢，竟成司馬之臞容，頓減潘安之逸貌，故思之，心中似有所求未遂。且
姐姐自昔日貽帕之後，音信久疏，直到今日。怪不得黃郎怨我二人有始無終，使
人空想豐儀，究無實意，豈不誤了此生憐香真意？」雲娥見愛月如此說，不禁中
著心脾，幾乎淚下。乃歎道：「我正為此事躊躇，難乎進退，無可奈何。」愛月
聽過便道：「小姐休得沒了主張，誤卻風流才子，抱恨終身。倘壞公子玉體，那
時悔之晚矣。依愛月之見，不若修書一封，招之使來，令其即刻過樓少敘，以申
契闊之私，省得兩處斷腸，豈為不便？」雲娥道：「正恐冒野合之穢，貽悔終身，
以致旁觀恥笑。故思量至屢，不敢作那偷香故事，為人所輕賤也。」愛月道：「雖
如此說，畢竟要具數字敘那久疏之故，祇為黃郎場期已屆，不敢相擾，以表無他。
婉轉致詞，庶可消黃郎愁悶於萬一也。」雲娥道：「此意吾豈不知，第思幽閨字
跡，豈可輕傳？倘或被人所見，寧有不作終身醜談？」愛月見雲娥如此說，亦不
敢強其修書，由其自便。
　　略挨數日，已是揭榜之期。生乃潦草成章，竟為下第﹔歐生脫穎囊中，名字
高登。歐陽穎中在第三名。
　　愛月聽外人傳說，知公子失意秋間，遂把黃生下第之事對雲娥說知。雲娥知
道下第，暗想道：「昨日看見黃郎，分明為我久疏音問，是以相思，容瘦如梅，
眉顰似柳。況眼前秋令，加以金風冷落，下第而居，極目蕭條，必增憔悴。不如
依愛月之言，聊寄一書，以致慰藉之情，或可消愁解恨。」遂命愛月磨墨，拂箋，
挑燈振翰，下筆直書。書畢，次早即命愛月將書達生，且囑愛月道：「汝把這書
通於彼處，宜即早回。」愛月領命，仍向前日採花駐春園而去。
　　逡巡之際，行到書房亭外，猶靦腆不前，立於窗外。但見黃生睡在碧紗帳內，
案前雅具雜陳，無心坐几觀書，有意夢中尋美。沉吟半晌，即欲回來，乃轉思道：
「我若空回，豈不辜負小姐致書一番好意？」佇立久之。但黃生風流人物，一段
幽韻更覺可人，為門外佳人所見，心內倍加愛惜。不禁直進房中，把暖帳一搴，
伸手將枕頭輕輕敲了數下。生夢中不覺吃了一驚，翻身一顧，愛月便低聲道：「公
子正在睡鄉，為小婢嗔醒矣。」生見愛月，知為雲娥小姐所使，深深作揖道：「姐
姐今日光臨，怕是小姐有些心事託汝代傳。小姐一片好心，小生知之久矣。自隔
樓贈帕、望雁傳情，至今渺無音耗，心中痞塊結於膏盲，每想此情不續，幾欲自
盡。何期姐姐今日嗣來，是救小生之命於既絕也。」愛月聽了，遂將雲娥之書遞
與黃生。生未及展開，又問愛月道：「小姐今日必有見教。」愛月道：「妾窺小姐
心向郎君已久，奈男子不可無媒苟合，以致貽累郎君貴體欠安，誠為可恨。此繫
小姐親手所書，一片心情盡罄其上也，試展一看，自必了然。」生乃將書拆開一
看，又致謝道：「若非姐姐指示，幾忘贈帕之情矣。」祇見書上寫道：
　　憶自客樓贈帕之後，音問久疏。所以然者，正恐擾蕩豐神，致減遠揚之念耳。
是以芳顏一別，迥隔人天。際此光風朗月，無時不遙想芝眉。結願既堅，日牽肺
腑。伏念足下，品邁王楊，文追班馬，正擬名魁乙榜，何期第落孫山。固知才調
絕倫，無如命不由己。秋闈失意，頓減風流，毋亦為牽情所致。陋質鄙姿，不堪
握盥。奈與足下相逢，留情風月，無意功名，心遙心邇，抱歉何如也！獨是青春
未去，奪錦有期。那時姓字高題，趨迎有日，兼兼比翼，共遂於飛。芸窗雪案，
尚須中流鼓棹，切勿日同鶗鴂，祇怨年芳，徒紛足下之心，無益鐘情之事。至於
露白霜高，寒風蕭瑟，尤須保重，勿致欠安。後會有時，安在香奩待字，始不為
無因矣。忙裏傳言，情長楮短，一經青照，榮荷良深。此上研臺，伏維藏覽。臨
風珍重，不禁神馳。書達黃郎文几。
　　　　　　辱愛妾曾浣雪端肅百拜
　　生看畢，歡喜起來，乃暗想：「雲娥才質真為舉世無雙。祇看是書，尺幅波
瀾，措詞無微不到，且見體段大方，非鑽穴逾牆所可比。小生若辜此意，罔自為
人。展讀之時，令人臥想。」
　　正吟哦間，忽見歐陽生遣家人持書至。生雖失意，志氣不頹，遂對家人道：
「相分高中，尚未造府拜賀，反辱書來。」拆開書看，見上寫道：
　　從君歸後，旅日如年。清夜興思，離魂與落葉同飛，客夢並秋聲共寂。榜中
忝標前隊，文章實愧同人。回思才調如君，仍嗟垂翅，恐是龍頭所屬，遲我一籌，
他日秋風，鵬程萬里，匣中霜雪，必耀神光。即有所違，幸勿介意。昔日別弟歸
家，想為隔牆美。瓊姿艷質，種種關情﹔花陰月下，諒必稱心﹔握手天臺，料應
數度。然此中景味，勿語俗人，足下一片深心，莫遮知己，弟之短才淺識，已探
素心。敬奉寸函，略輸衷曲。余容面晤，指點疏愚。書到時，勿負江於佇望，得
登電覽，何既榮光！肅候近安，維期哂納。書上玉史黃兄文几。
　　　　　　研弟歐陽穎頓首
　　生看畢，暗思道：「纔得佳音，正圖一會，不期友人書到。欲往相賀，省中
隔此不遙，明日可買舟一去。雲娥小姐處，今日更非前日，相與不同矣。不如也
作一書寄去，託愛月送與小姐知道，多少是好。」生意已定，遂將雲箋一幅，揮
毫直書。書畢，遂到蕉樓下，一探愛月在否，一無動靜。生又思歐家家人相等同
行，遂往外束裝就道。
　　次日抵省，見了歐陽生，致賀畢，便將雲娥致札之事說過一遍。歐生贊歎不
已。遂與同在省中居住不題。
　　卻說雲娥母舅葉總制，素與部將蘇廷略有隙。不期邊人犯境，葉公臨陣被擒，
乃與族兄廷策，疏葉公通謀叛逆。旨下，以葉公擬罪當族。刑部文書密行本府。
太守姓錢，名國弼，原繫曾太卿門生，平日素知曾夫人家眷寓在葉家府中，乃密
令心腹公差報與曾夫人母子知道。於是母子丫鬟及老管家四人連夜準備奔逃外方
居住。
　　正在躊躇，忽見公差來到，大家一見震驚。曾夫人見事頭不好，遂自求生，
因對雲娥說道：「汝父在日，唯有金陵吳年伯十分知己。目今年伯已故，年母在
堂，母子孤單，與吾同病。莫若急投彼處。」雲娥聽說有處藏身，心纔放下。祇
可憐母舅一家被慘，坐視實難為情。說畢，夫人、小姐並愛月、管家，跟著錢太
守差人，往後門走出。
　　愛月但道：「此行恐不能再入此門，可惜焦樓上下一派景物，尚未飽觀。」
曾夫人道：「如今尚慮及此乎！」雲娥聽見愛月所言，不覺心中難舍，淒然流淚。
乃以目視愛月，愛月會意。又見天色尚早，猶未起行，乃潛步竟往駐春園一探。
祇見亭前緊閉，寂然無人。
　　不多時，天已發亮，祇得討轎出城。但見官兵圍住葉府門前，府內百餘人一
時遭此毒慘，不知所為。曾夫人家眷出城，便叫隨轎管家雇船而去，投金陵吳府
來居不題。

第四回     擬實為招魂風前隕涕　憑空偏捉影江上聞聲


　　詞曰：
　　平地風波何處起，江顏疑喪鋒芒裏。繡閣塵封門永閉，空奠，藏鬮莫辨非耶
是。　　擬逐行雲無定止，有緣倏泛仙津艤。觸緒關心愁不寐，真留意，佳音偏
徹尋親耳。
　　　　　　右調《漁家傲》
　　卻說黃生在省，聞知葉府家誅之事，心上欲歸，便辭歐陽生而行。舟中隔了
一夜，方纔抵家。一進門來，便跑至駐春園一望，果葉府門戶皆被官差拆倒，服
物器具一空，府中男女不知置在何方，曾家小姐必定為其所害。思及二八佳人，
一旦遭此慘毒，竟為發聲大哭一場。空庭置了位，遂進書房，取過筆墨，制詩一
首，拜祭雲娥、愛月。乃命墨僮安排香燭，但見援筆書成一律云：
　　百里青溪一棹回，舊時玉石變寒灰。
　　祇因為友暫離矣，豈料思卿不見哉。
　　蕉葉樓空歸宿雨，芙蓉影滅冷秋臺。
　　可知掛木聲聲血，莫抵新詩飛燕哀。
　　生奠畢，遂命墨僮撤奠，放聲又哭一場。須臾暗忖道：「先君門人李邦彥，
現任揚州司理，如今莫若往揚州一遊，免得在家悲切。且小姐已故，天下那有佳
人！如今風流一事，如何提起？」立意已決，遂把雲娥所貽羅帕，並檢出歐生解
慰一書，及那隨身要用物件，收拾已完，帶著墨僮買舟就道。
　　是夕，船泊江邊，望見涼月當空，水天一色，清江無際，益覺淒然。回想雲
娥，泠泠淚下。忽聞鄰舟一婢步至前艙望月，回首呼道：「小姐，可急來一看。」
生祇見船內有一佳人，坐在艙板，應那丫鬟道：「際此淒涼，何心玩景。」愛月
獨立良久，但見前面萬點漁燈，一天星斗，兩邊斷岸，雙架紅橋。玩景生情，懷
人觸恨，轉覺與深閨眼界大異。觀瞻風清月白，避匿舟中，顧影淒其，殊難索解。
生於月下細認，乃雲娥小姐之侍婢愛月也，不勝駭異。因想道：「彼密計脫身，
故得到此，但不知此行何往。」遂急呼舟人問之。愛月聞言，不曉是生，玩畢，
遂入艙去睡。祇見舟人答道：「我舟要往金陵。」生聞言，便想道：「我祇為佳人
已歿，故有此行。今得知其蹤跡，到不思自往揚州，即跟著此舟徑往金陵，或得
再晤阿雲，也未見得。」遂對舟人說道：「我舟亦駛至金陵。」舟人不知其意，
祇得從命，仍自睡去。生猶在船頭徘徊玩景。又向鄰舟舟人道：「汝船內夫人、
小姐欲到金陵，下處卻是誰家？」那管家在旁應道：「我老爺在日，與金陵吳翰
林老爺相知極厚，今我老爺與吳爺皆歿，吳夫人京裏搬回金陵居住。目下我家遭
難，不憚跋踄，共往投之。」生一一聽罷，遂緊記在心。
　　五更時分，例起開船。不期舟人腹痛，倒在舟中呼叫天地。生起視之，前船
已開行里許矣。生不勝著惱，頓足道：「我探阿雲蹤跡已明，正欲舟尾其後，鄰
舟同濟，令其知我行蹤。且愛月跟在身旁，日於船艙內外行動，必定可通消息，
不意舟人如此作惡。」又須臾間，風帆順駛，前舟已不見矣。
　　忽聞船後有一來船，船內管家招呼道：「前面黃公子的船暫等片時。」生聞
言回顧，祇見歐陽生坐在船頭，管家侍立。生忙叫船家開船就之。此時船家腹痛
已愈，遂把船駕去，相撐住，生跳過船，問候歐生已畢，便將前事說與歐陽生知
道。歐生聽說，便道：「今日又會江中，莫非天緣所使？弟不勝代為喜躍。」生
道：「如今蹤跡雖明，卻又茫茫無據。」歐陽生道：「兄又癡了，他明說金陵吳幹
甫家，何言無據？且吳幹甫原繫足下先令岳，此行到彼，一訪佳音，兼可見其愛，
或得成雙　也未見得。則一堂二美，聚首齊眉，那時樂當何似。」生見歐陽生說
到吳家親事，不覺恨自心生，遂道：「這段姻緣，老母在時致書道及，可恨年伯
母意欲悔親，久無音信。於今多載，必然別配他人。弟此行祇探雲娥，到彼隨時
區處，斷不輕入吳門，使添恨事。」生一片精神，又送前舟蕩漾矣。不禁青衫淚
濕，遂令回舟，拉歐陽生並坐船艙而去。生與歐陽生遂各作一詞撥悶。黃生拈調，
乃名《醉落花》云。詞曰：
　　並棹水中流，君今射策上皇州，癡情我則索雲遊。芙蓉憔悴，錯認佳人半面
羞。舊愁未斷接新愁，昨夜新愁一半休。長江又失卻前舟。古岸斜陽，白水迢迢
一望秋。
　　歐陽生亦作一詞，名《桃花引》云。詞曰：
　　萬里清江淨碧波，美人長是隔銀河。喚奈何，喚奈何，望斷前舟，玉淚冷冷
似爾多。
　　昨夜江邊聽細語，悠悠知向金陵去。盼嬌娥，盼嬌娥，欲覓兒家，須向桃花
洞裏過。
　　舟行不數日，船到鎮江來，遂與歐陽生分袂，直抵金陵。
　　卻說雲娥同愛月與曾夫人到了金陵，尋到吳府居住，見了吳夫人。吳夫人乃
帶著女兒綠筠小姐出來相見，禮畢，各敘寒溫。吳夫人便對曾夫人道：「不期浣
雪小姐有此長大，不知許配誰家，下聘與否？」曾夫人道：「小女自從伊父退居
捐館，尚未許人，老身常常以此掛念。」說畢，便將被害脫身之事說了一遍。曾
夫人聽了便道：「原來遭奇事，老身實有不知。但寒舍蕭條，惟是草蔬淡飯，若
是相挨過日，望乞諒之。」曾夫人因指綠筠小姐說道：「令千金綠筠小姐許配誰
家？」吳夫人原欲悔親，乃答道：「前年意欲適人，但以母子孤孀，而且稚年尚
幼，竟寢至今。」遂顧綠筠小姐道：「浣雪小姐必定才質過人，汝今時常親炙，
倘有筆墨之間偶有所作，宜為就正。」雲娥聽了，遂自謙道：「孩兒才疏識淺，
見笑大方，尚須就正綠筠小姐一二。年母而出此言，孩兒曷勝自愧。」綠筠便道：
「姐姐休謙，妹已早知。姐姐在京，那時年方七歲，出口成章，恨不得相依朝夕，
聚首一堂，盥櫛之餘，親聆教誨。移居於此，欣躍何如！」內面已先備下酒席，
遂排出中堂，大家乃入座飲酒。
　　正飲之間，雲娥忽自暗想道：「人生世上，萍合蓬飄。我今在此，不知黃郎
在彼，近體如何。臨行，愛月往探，書房掩了，不在亭中，想必外出，分明不曉
此番脫走來此。他若回家，必以妾身並遭其禍，定是加傷，萬一損壞了身，莫期
後會矣。」空在席思量，不覺心酸起來，忽然淚滴酒中，卻被吳夫人瞧見，祇以
為纔到，未免思鄉，心中不舍母妗諸人，忽然悲切。將此等語相勸殷勤，雲娥唯
是低頭，猶思不置也。祇有愛月在旁，會其心事，亦但低頭無語而已。及撤席散
座，已是更深。吳夫人遂命提燈，親送曾夫人、小姐到後亭涌碧軒居住。
　　次早，曾夫人與雲娥、愛月起來，但見亭中景物較之葉府蕉樓，繁華幾倍，
暫得寬心。三人共到軒中遊玩，見那軒下亭邊，置一小門，門則緊閉。曾夫人遂
命愛月開了，出來一看，又是一座名園，匾上書著「紅螭閣」三字。閣下牆外，
又有一帶高樓，俯臨軒中亭子。閣中側有小門，又是緊閉。曾夫人又命愛月開了，
祇見一林翠竹，幾樹海棠。又有一座亭門緊閉在左，恍惚駐春園門外。愛月遂對
曾夫人道：「竹徑有門，恐是鄰家園子，不便往觀。」三人共向門內而回。未移
數步，夫人舉頭見樓匾書著「衣雲樓」三字，樓上書聲朗朗。夫人遂命閉著軒下
小門，思進府內候吳夫人去。愛月依言，遂重重閉上門子，隨著雲娥同候吳夫人
而來。
　　曾夫人對吳夫人說道：「纔同小女、小婢到紅螭閣玩置，忽見鄰家亭子，一
帶高樓，且有人在上讀書，不知誰家別墅？」吳夫人道：「鄰家周年伯，名謙，
號牧庵，官工部尚書，舊歲退居林下。乃郎名之元，字八士，年方十八歲，讀書
於此。老身一向不許小女及家人輩過紅螭閣探望，有失孀居家法。」曾夫人聽覺，
便向愛月道：「以後切記在心，汝等亦不許向後花園閑玩，當避人耳目。」雲娥
領命。自是雲娥與愛月斂跡不題。

第五回     假道作鄰奴錐還露穎　蕩舟逢宿俠萍且留蹤


　　詞曰：
　　大羅天，閻浮地，下下高高，都要追尋至。問途近可從鄰比，權屈為奴，何
怕污行止。　　渺煙中，埃塵裏，物換星移，覿面人千里。道故班荊渾夢寐，冷
遇傾肝，緩急堪相倚。
　　　　　　右調《蘇幕遮》
　　卻說黃生尋到金陵，遂入城中，到吳府門前探信。祇見老管家站門前，便想
道：「雲卿大家已寄跡於茲矣。」忽轉頭一看，見隔樓有一高第，訪問鄰人，知
為周牧庵第也。帶著墨僮奴暫寓客舍。那夜想了一夜，不知何計得晤阿雲。忽想
道：「周牧庵致仕在家。莫若賣身投在周牧庵家，諒必收留。既係隔鄰，或得一
面，豈不甚妙？」又想道：「此計雖妙，如此墨奴何？」又想道：「我昨日登舟時，
行里許，有一寺，其中長老係我同鄉，明日莫若封了一札，將墨奴暫寄彼處，諒
必不我卻也。」
　　次早，遂對墨奴道：「我此來為拜訪老爺同年，今已到此，帶汝齊去恐有不
便。今具一書，汝可訪到昨日登舟與歐相公作別之處，里許有一寺。」墨奴見說，
便應口道：「昨日一寺，匾上書『廣教寺』三字，有一長老出迎相款處未知是否？」
生點頭道：「好乖，認得如許明白，正是彼處。汝可見那長老，將書遞上。彼看
書中來意，必定留汝。俟我回日，便與汝同歸。」墨奴遂承命而去。
　　生見墨奴已有著落，將所著衣冠遂一一換了。把行李寄在客店中，祇把雲娥
所貽羅帕並墜謹包一封，置之懷中。急走周尚書府內，對那管家道：「老爺在家
否？」那管家道：「足下何來？問家老爺何事？」生遂將來意一一說明。老管家
便進書房中稟周尚書知道。尚書即命管家引生進見。周尚書見生是個文人，氣像
閑雅，便問道：「汝本籍何處？因甚到此？」生道：「小人係浙江人，姓胡。早歲
亦事詩書，近因家計零落，飄蕩於茲，特來投靠府中，繕書以及工役之事，某一
一效勞。」尚書遂道：「看汝這樣，任不得煩劇之勞，可同小僮伺候公子代書，
取名曰司翰。」遂進見，並道前事。公子亦不勝喜躍，遂命生與家僮司墨日夜相
伴，生叩頭領命，即在周府住了。
　　以後周公子或與友人分韻聯吟，生亦在旁低聲卿卿。脫稿完，即竊書片紙，
置之壁竇間，公子全不及覺。乃司墨頗稱解人，時常親近公子。公子教之讀書習
字，以故與生十分綢緞。
　　一日，公子偶因外出，生將樓窗推開，祇見隔亭有一座名園，遂呼司墨道：
「此是誰家亭子？」司墨道：「乃是鄰家園子，吳翰林老爺所居。一門孤蠕，一
向無人在此間來往的。且近聞浙江有年家家眷寄住在此，亦是孀居，以故益加嚴
密。」說畢，又指著紅螭閣亭邊小門對生說道：「此門正通彼家府內，從來不開。」
說話未畢，忽傳公子回來，中堂有召，遂一同下樓而去。
　　一日，正當長至，周公子招友人過樓分韻，拈得「先」字韻，個個苦口推敲。
生潛往房中，取一短箋，書於箋上，帶著袖中，仍到公子身邊侍立。但見列作皆
完，共相就正。生從旁一看，亦俱庸庸，且有不通之外。須臾，對公子說道：「某
下里巴人，勉強一和陽春，不知列位相公肯賜教與否？」諸位公子道：「何妨，
可不聞蘇公小婢亦解詩聯，鄭氏丫鬟尚工應對。」遂顧生道：「你若會做，不妨
寫來。」生遂將袖中取出，遞與周公子。諸少年齊來一看，見上寫道：
　　江外寒峰碧晚天，登樓回首事淒然。
　　雪兮無意憐梅瘦，雲也何心抱月眠。
　　繡線牽長添別恨，分題聯句續因緣。
　　吟邊不少詩奴興，漫學新言寄一篇。
　　　　　　衣雲樓長至即事
　　看畢，各人不勝驚異。中有一人卻妒忌生才，疑道：「還恐此詩有夙構抄襲
之弊，莫若就本題再限一韻，命他當面賦成。」生道：「唯命是從。」遂限七陽
韻，生低頭半晌，遂走到座中，即書以獻。諸少年又來一看，見寫道：
　　雪艷輸春破暗香，金陵佳氣漸汪洋。
　　愁深今日還明日，醉到他鄉即故鄉。
　　倚檻誰憐寒不耐，拈針翻怨晝添長。
　　請看鄰塢淚痕竹，為甚關心勁節涼。
　　大家看畢，不覺一齊拍案叫絕道：「他筆墨有可觀，此名士也。何故乃為下
人？」公子遂將賣身來由說了一遍。祇見一個姓李的道：「此人暫屈塵中，畢竟
出人頭地。」眾人一面說話，至黃昏時候各自別去。
　　公子遂把生二詩達於周尚書。尚書不勝驚異。嗣是，公子或有所作，每命生
代為捉筆，無不工絕，以故公子益重之。
　　公子想道：「他既如此才情，放他不得。我府中婢子甚多，他如肯留，稟過
父親，揀一個匹配與他，不知他心意如何。」尚未直對說明，司墨遂將公子的話
與生知之。生聞公子的話，每遇公子外出，即向樓窗，向紅螭閣望去，實不見一
毫動靜。遂想道：「憶昔駐春園，每日可以舉首高瞻﹔今日紅螭閣，勞我倚窗低
矚。空結冤家，咫尺抱天涯之恨，於今兩度矣。」一時不覺惱從心生。拾將小石
塊，向紅螭閣擲了一擲，忽驚起飛鳥一陣，飛向內府而去。生見了歎道：「何不
如伊飛入隔牆而去，其樂何如！」彼正在癡想之間，忽見司墨上樓，對司翰道：
「明日公子訂李相公諸公子往印峰溪舟遊，命弟同兄偕往。」生道：「公子此命，
誰敢不從。」
　　到次早，生與司墨遂跟周公子大家入船。正登舟時，忽把舟人細認，似曾經
會過，又不敢記憶，恐露事機。不逾時，諸少年俱已登舟。公子命司墨執壺，命
生司爨，入廚看酒。那舟人見生聲音、狀貌酷似黃公子，仍加仔細識認，連聲呼
道：「黃公子何在此？」生聽說，轉輕聲問道：「足下何人，今日奚由遂相識耶？」
舟人道：「公子忘之乎？吾乃暮夜跳牆之王慕荊也。」生疑始釋。便想道：「此人
乃真負俠，有心許我，必非鼠輩流人，我便說明來意，彼必不我泄也。」遂將別
後情由對慕荊一一說了。且問道：「足下幾時到此，潛跡魚舟？」慕荊道：「小弟
自蒙公子大恩之後，便一路直抵江南，改換姓名，潛棲於此。這等看來，弟為友
人改名換姓，兄為佳人假飾行裝，雖則癡俠不同，而蹤跡行徑大都相似。前日貴
園一別，報答無由，不圖此日得晤恩人。倘日後有事相聞，報以一死。士當為知
己者用，俠者大經。」說畢，遂舉手遙指竹林裏一茅屋，對生道：「此係是小弟
寄跡處。」生舉頭細認，忽聞公子在座呼喚，遂對慕荊道：「弟且赴召，少停再
來。」
　　生遂趨見公子，問道：「公子有何使令？」公子道：「可取文具、詩韻出來。」
生聞言，知列位要作詩，少不得在旁幫襯。遂將各物攜到席上。
　　祇見公子對列位道：「諸兄既有興作詩，請命一題，限一韻。」那李生道：「題
目無過印峰溪舟行即事，韻限『舟』字，各成一律。」說畢，又指一對公子道：
「借重貴價，亦一傾珠玉，何如？」公子顧生道：「李相公台命，汝是要遵。」
生道：「不棄葑菲，敢不呈政？」於是列位各搦管思索。生密書一律，遞與公子，
公子接了，遂倚著船窗，舉頭獨向外面，假意玩景，將片紙得得展開，赴席疾書。
生復成一律。須臾，諸作皆完，又相換繙閱畢。把生一首展開齊看，祇見上面寫
道：
　　湖海由來任縱遊，飄蓬蹤跡一孤舟。
　　不圖萬里他山外，得集千稱名士流。
　　繞岸樹聲寒客思，印峰溪色照人愁。
　　夕陽何處催歸鳥，畏向黃昏下碧樓。
　　列位看畢，大加歎服。祇見李生道：「看他寓意遙深，措詞大雅，又將壓倒
舉座矣。」即而紅日西斜，遂命舟人反棹。生又往慕荊處敘別了，一同大家回府
而去不題。

第六回     紅綻泄春光針將線引　月沉迷夜景雪把橋淹


　　詞曰：
　　遊絲力弱，卻逢翠羽來粘著。青衣妝扮今非昨。訴出衷腸，聽去雙珠落。　　磋
跎祇恨無風惡，濃雲密布天垂幕。老蒼不管人離索。盼望雲天，倚遍欄桿角。
　　　　　　右調《醉落魄》
　　卻說雲娥自到吳府之後，一向不知生之蹤跡。夫人家教森嚴，重門深鎖，但
與綠筠小姐日在後院盤桓，兩人甚是相得。
　　一日殘冬時候，雪片飛空，姐妹聯吟，在誦碧軒折梅賞雪，各成一詞。雲娥
詞云：
　　飛霰飄飄墜，寒梅幾樹花。花飛片片落誰家？憶昔故園樓下，泣琵琶。　　家
山千里外，回首夕陽斜。漫天雪裏帶歸鴉。作解恨詩詩成，恨更加。
　　　　　　右調《南柯子》
　　綠筠見雲娥作詞，亦作一詞云：
　　蕭條深院，但懨懨睡了，海棠柔媚。我起強把雲鬟整，鏡裏悉顏偷視。斂束
殘妝，裙拖髻墜，步到瑯玕地。看他壓雪，傷心為甚事？　　腸牽碧竹層樓，十
年慵上，畏染湘江淚。鳥語溫存難解些，子兒家憔悴。料得花殘，飄零玉骨，誰
把消魂記。人生如夢，一尊伴姐沉醉。
　　　　　　右調《念奴嬌》
　　吟畢，共相就正，各不勝欣賞。
　　一日，二嬌又同愛月在涌碧軒玩景，舉頭祇見紅螭閣一枝紅梅斜壓過牆，向
涌碧軒來。遂對綠筠道：「汝看紅梅盛開，色色可人，安得一枝置於瓶中，可供
玩賞。」綠筠道：「夫人嚴命，不敢私開小門，花不許人折。姐姐倘愛其姿，除
非命愛月妹潛開小門，從假山石上扳折一枝，庶可供得一玩。」愛月道：「潛折
固易，但置之瓶中被夫人瞧見，責將安歸？」雲娥道：「汝好癡呆！倘若夫人見
時，我等祇道移梯攀折。汝可私自開門。」綠筠道：「有理。」乃命愛月開小門，
徑往紅螭閣，向假山石上去。
　　恰好生因公子帶著司墨外出未回，正望著紅螭閣那邊紅梅，不期愛月正扳上
假山。生認是愛月，便叫道：「愛月姐，我嘉興黃玉史，在此候久矣，可憐，可
憐！」愛月吃然一驚，急回首一看，再加細認，乃知是生，緣何妝扮不同？生又
忙問道：「姐姐在此何幹？心中勿疑，我特為雲娥小姐失身。此夜可煩移玉，潛
往小徑，待小生歷敘顛末，千萬勿誤！」說畢，不覺淚下。愛月正要開口問候，
忽聞綠筠小姐在涌碧軒急喚：「愛月回來！」愛月祇得折梅一枝，仍向假山小路
回去。正是：連理花開，又被惡風吹散﹔並頭睡穩，忽因湃浪驚飛。舉足間，適
見石畔黃長春盛開，亦隨手折了一枝。回首見生倚窗含涕，情覺可憐，但以綠筠
小姐在即，不敢私通一語，惟是拭淚閉門而已。
　　到涌碧軒，綠筠見愛月含淚未乾，詰問其故，愛月微意說道：「正折紅梅，
適見黃花，隨手扳折，為花刺所擾，故爾含淚。」綠筠祇道是真。雲娥亦不解其
意，祇對愛月道：「閣上紅梅諒必十分鮮艷。」應道：「不獨紅梅可愛，黃長春也
開茁得可人。小姐倘不及時玩賞，挨了數日之後，殘謝落英矣。」綠筠道：「此
花不會落英，祇是過時不耐觀玩。」愛月道：「原來不落英的黃花此處也有。」
因顧雲娥道：「小姐可記得葉舅爺家蕉樓之下，也有一叢黃長春，亦係不落英的，
誰想遺根到此。祇因二位老夫人嚴禁出入，不得再向隔牆飽看。今折一枝，徒令
人酸心憶故也。」說畢，又欲淚下。雲娥見愛月所說分明寓意在人，且其所言句
句刺骨，亦不覺淚染胭脂。綠筠見二人如此光景，不解其意，無心玩賞，遂別雲
娥而去。
　　愛月手提二花，同雲娥入房，把花插在瓶中，不禁長歎一聲，泣下如雨。雲
娥忙問道：「愛月何事，祇管下淚？」愛月道：「纔見駐春園黃公子，不覺心傷耳。」
雲娥聽了，吃然一驚道：「愛月恐作夢語耶？」愛月見他不信，即將折花時候見
黃生，如此情狀、如此言語、並囑其是夜潛出之事，細說一遍。雲娥仍不信道：
「我當時滅跡奔逃，彼豈知我在此？愛月所言，雖非指鹿為馬，恐誤認劉郎作阮
郎耶。」愛月道：「黃郎狀貌、聲音，豈容混過？但今日祇因綠筠小姐屬牆有耳，
未得詳問起居，小姐豈可執疑不解。且當時黃公子尚有窗稿在小姐處，小姐以羅
帕贈之，此物黃公子必帶在心旁，如欲解疑，此物即可為證。今夜愛月過去，倘
得一面，聽黃公子歷敘前情，團疑自解矣。」雲娥道：「夫人有命，日夜小門必
加嚴禁。且彼處亦有重門，如何得達？」愛月道：「此何難。今夜伺候夫人睡去
了，可偷開小門。諒黃公子必先在曲徑潛身，到彼探聽真實，寧不甚便！萬一重
門難開，即將軒上高梯光移牆角，祇以摘花為辭，便可逾牆，仍從假山下去，即
於紅螭閣亭邊樓下，亦可通語，豈不為妙！」說猶未畢，忽見阿鬟來請雲娥晚餐，
二人同向府內去了。
　　祇見曾夫人在座等候。愛月便對曾夫人道：「夫人不知紅螭閣梅花盛開，纔
承二小姐之命，移梯牆上，扳折一枝，真覺艷麗可人。」夫人道：「不可造次，
恐失大雅。」正說話間，家人排上晚飯，三人同喫過不題。


第七回     獻策巧安排逾牆即訊　通辭驚落月吮墨投供


　　詞曰：
　　探問東君，重門隔住。無人插翼難尋至。用心算定步雲梯，扳花偷度牆頭去。　　
月影將沉，初斜花樹。來蹤細剖真叨絮。權憑筆墨具親供，梅酸祇為飄風雨。
　　　　　　右調《踏莎行》
　　卻說雲娥同愛月喫了飯，心實放他不下。沉吟半晌，那雲娥仍別過夫人，同
著愛月向涌碧軒而去。
　　愛月又隨著雲娥小姐，步到牆邊梅花樹下，緣著半梯坐著。須臾之間，祇見
皓月東升，長天一色。雲娥看了，乃道：「到不如無月之光，還得便宜行事。」
愛月便帶笑道：「祇要小姐有心，奴家自能掩護。前度之來，不期被風雪所阻，
恰逢今夜天上月圓，人間月半，黃公子多應又在樓頭盼望。小姐仔細思量，作何
發付？」雲娥小姐因道:「別無所慮，小門久閉，不便開去也。倘不細膩，定被
外廂知覺。孀居閨範，兩失防閑。即欲往觀，其中不容造次，事方有成。既得妥
當，乃不負此去初心。」愛月又道：「已經到此，若是空回，毋乃不情已甚！前
因小姐題詩贈帕，惹得他廢寢忘餐，夢魂牽引，功名付之流水，性命薄於鴻毛。
若令哀怨成病，卻是奈何？」
　　佇立不多時，更已深了，四顧寂然，無人在彼。遂緣上高梯，將梅樹一扳，
已在牆上。雲娥站在半梯，舉頭望去，祇見高樓掩映，人在柳陰明月之中，樹影
低迷，幾度望斷朦朧之眼。正在無可如何之際，又低頭步上梯去，愛月已立於假
山之下矣。
　　且說黃生自見愛月折花之後，真個如醉如癡，又驚又喜。伺候了許多時，不
得其便。是頃也，月明風細，幸的左右無人，見家內大家已睡，遂來樓下，向西
角門步出曲徑，閑行，探望雲娥消息。乃到隔亭門前竊聽，並不聞些動靜。直到
三更時分，絕無影響，祇得悶悶而回。仍將小門輕掩，潛步上樓，斜倚樓窗望去，
惟見一輪明月可人。
　　忽低頭看見月下有人，乃愛月步在亭中，望著黃生不至，佇立良久。生不禁
低聲呼道：「愛月姐姐為何在此覷甚？我往曲徑中等汝多時，因甚不見蹤跡？」
愛月祇將不便開門之故說了一遍。生道：「姐姐既不便於開門，因何到此？」愛
月又道：「祇為黃郎，祇得逾牆到此。」說罷，因云：「今夜更深，不便久留細說，
誠恐外廂知道，閨範有傷。公子若有所言，莫若取片紙寫將起來，把胸中欲吐，
待愛月遞與雲娥小姐知之，省得唧唧噥噥，恐被他人曉得。不獨雲娥小姐玷污，
即公子置身何地也？」黃生聽了，乃道:「愛月姐姐所言極是。」遂取房中文具，
攜到樓窗外面放下，向月下而書。書畢，便將此字付與愛月，祇得擲下樓來。又
囑道：「此書煩愛月姐姐遞與雲娥小姐，千萬勿誤。」愛月雙手捧著，乃婉轉辭
黃生，向假山上面，緣著梅花而去。伸足上牆，踏著高梯下去，將梯放下，把黃
公子之書付與雲娥小姐，說道：「公子近來行狀，盡在此間。小姐可緊拈勿失，
不可被旁人知道。」說畢，二人攜手同歸房中。雲娥歡喜，因對愛月道：「我妹
如此用心，方有妥當，不獨外廂莫曉，閨範凜如，一去便來，是為難得。」遂將
來字展開一看，但見上面寫云：
　　黃玉史冒死敬承貴侍愛月之言，因向月下致書於雲卿小姐妝次：
　　憶昔文場失意，曾接小姐瑤函，曷勝欣快！奈爾時為友人見招，祇得修書作
別。弗獲一面，竟爾悵悵就道。不期貴府慘遭奇禍，爾時在省，聞息星夜奔到家
中。誰料葉家門第已蕩然矣。且以小姐與愛月賢妹並遭玉石，不勝痛悼，遂昏然
絕倒，無心舉業，決志遠遊，幸一夕舟次相連，得明蹤跡。正欲連舟同抵金陵，
詎意與友人公車舟行相遇，故又耽延。到此之時，無緣相遇，不得已將小怦暫寄
寺僧，自行賣身周處為奴，冀於旦夕之間，或能一晤。豈料至今消息仍是杳然。
昨見賢妹愛月，託故折在閑玩，因祈代達隱衷。倘獲小姐見憐，萬死一生，庶免
失身異地也。尚是懷疑，則帕墜、窗稿藏身可證。偵便或能潛出一面，豈不是花
發月圓之慶也！楮短情長，言不盡意。黃玉史冒死謹達雲卿小姐妝次。
　　　　　　黃玉史百拜
　　二人看畢，方知黃生來由。愛月與雲娥看畢，不覺潸然下淚。雲娥道：「原
來黃公子單為我受此屈辱，比昔日在駐春園時，可憐又加百倍矣。茲以兩家老夫
人嚴禁出入，不得一晤，奈何！奈何！」愛月道：「若非移向紅螭閣居住，諒必
難會黃郎。」雲娥把眉一蹙，因道：「夫人曾說，祇可日在涌碧軒，連那門外亦
不許出入，安肯容汝隔園居住乎？」愛月又道：「此事雖萬分不能，恐夫人近日
或變了心，也未見得。」談論移時，已是五更。愛月與雲娥二人遂各自就枕安寢。
　　次早，日高丈五，尚在睡鄉做夢。此時，曾夫人起來多時，見那雲娥與愛月
二人尚未起來梳洗，正欲和他二人說個話，移步便到涌碧軒而來。進前一看，祇
見房門緊閉，遂喚愛月道：「紅日已上半牆，汝同小姐二人夜來到底作了何事，
睡夢尚是未醒？」愛月與雲娥聞是夫人聲音，遂不及穿衣，祇著短衣，急起開門
接見夫人。夫人因道：「夜間我已明白吩咐早睡早起，若非遲睡，何至今尚未下
床？」雲娥方欲答應，愛月因接口應道：「夫人獨不聞古書云『愛月本是夜眠遲』。」
夫人見愛月善謔，亦不覺帶笑，指著軒下長梯道：「長梯因甚在此？」雲娥應道：
「昨日綠筠小姐在此玩遊，見那牆上紅梅盛開，命愛月移梯折花。」愛月又接口
應道：「夫人恐是忘記昨日喫飯時候，對夫人亦曾說明。」夫人聽道：「後來切不
可如此。」說畢，曾夫人仍向府內去了。
　　雲娥祇得草草梳妝。須臾，忽見綠筠小姐徐徐而來，便於袖中取出一箋，對
雲娥說道：「日前無事，即將折紅梅為題，聊賦一律呈教。倘若不陋鄙才，即求
和韻一首。」雲娥小姐接來一看，祇見上寫云：
　　芳姿綽約隔紅塵，前度漁郎費問津。
　　獨把紅顏娛晚歲，竟超素質比懷春。
　　朱苞深淺胭脂染，嫩蕊高低琥珀真。
　　此去羅浮知近遠，夢中蝴蝶解迷人。
　　雲娥看畢，大加贊賞。愛月在側，也將詩句拈來一看，因笑道：「同此一夜，
筠姐索句且有暇，雲姐看月也無心。」綠筠道：「何事無心看月？」愛月因道：「昨
奉夫人之命夜宜早睡，祇得早早睡去，那有心情玩月？」綠筠小姐見愛月如此說，
祇道是真，就也不疑。乃對雲娥道：「祇求姐姐賜和一律罷！」雲娥見說，也不
推敲，低頭半晌，便取筆直書箋上，付與綠筠道：「祇得勉強塞責。」綠筠開看，
見上寫道：
　　蕉窗一別已成塵，螭閣重逢又隔津。
　　煙雨那堪霏故國，風波誰與駐芳春？
　　偶然對影欣相見，未免傷心認不真。
　　折下細看朱臉濕，曾知含淚為何人。
　　綠筠小姐看畢，折案叫奇。三人在軒中閑談許久，方各散去不題。


第八回     斗筍便開關尋歡出峽　守株乖待兔失望停雲


　　詞曰：
　　重門深鎖湮幽徑，隔斷尋芳信。借題偏是索尋思，曉妝猶起來遲，喜孜孜。　　
彩雲何在方惆悵，得得蟾光上。恰逢青鳥語難通，求凰又惡與鴉同，恨忡忡。
　　　　　　右調《虞美人》
　　卻說生自月夜寄書之後，每日樓前徙倚，佇望愛月回音。不期臘盡春回，杳
無影響，真是腸一日而九回。因作《九回腸》以寄意，其詞曰：
　　一回腸，永日盼東牆。隔院分明人宛在，溯洄欲去路偏長。
　　二回腸，顧影倍淒涼。不為伊人多繫念，羈棲何事戀他鄉。
　　三回腸，受辱學徉狂。魚服特來尋舊約，誰憐入網困騰驤。
　　四回腸，前事費思量。灰滅蕉樓無舊壘，不堪重見雁來翔。
　　五回腸，雲斂鏡重光。惟有素娥偏耐冷，夜深雙照兩人鄉。
　　六回腸，持起更難忘。縱有深心無與達，空留遺佩在身旁。
　　七回腸，無處可投奔。深院重扃門永閉，尋來不界隔蓬岡。
　　八回腸，雞鶴列同行。局促樊籠難振羽，何時華表恣翱翔。
　　九回腸，遠志可能償？脫卻北溟程九萬，銀河猶是隔紅牆。
　　黃生書完，暗忖道：「世事變遷，人心反復，莫非怪我流於污下，玷辱他府
第門風，遂爾決絕，竟致不問？即不諒我此來行止有虧，寧忘卻蕉樓贈帕？已致
茲憔悴，任是鐵石心人，也將心動。況雲娥小姐如許多情，愛月那般憐我，難道
忽爾生心，全無發付？還記前日病中寫書慰藉，何等綢繆，必無半路悔卻前盟。
那日愛月見我病容，甚加憐惜，必然於雲娥小姐面前從中宛轉。奈他這幾日潛蹤
匿跡，一定是內庭嚴禁，不容出入。我且暫放了心，再等幾時，定有好消息也。
還要看他再來作何回我。」算計已定，祇得坐向樓前，睚目以俟。日過一日，並
不見些動靜。
　　又挨幾日，乃是二月初旬。雲娥與愛月日日商量，欲與黃生相會，計無所出。
要如前次逾牆，往返實為不便。待要開那軒下小門，鎖鑰又被夫人收去。算來算
去，俱有不便，亦惟日挨一日而已。
　　一日，二位夫人與綠筠小姐在堂上閑談，雲娥與愛月亦在相陪，正是四人對
坐，一人侍立。忽見一小僮沖入來，左窺右探。吳夫人便喝住問道：「何人乃敢
到此？看門何在，容他擅入中堂！」那小僮忙回道：「小人是周公子伺候書房的
管家，名喚司茶，來討府上門公說話，因不在外面，故此進來。實非窺伺，望乞
寬容勿罪。」夫人聽了，便問道：「汝尋門公何幹？」小僮應道：「明日乃是花朝，
我家周公子欲請友人會飲春遊，設席在雲谷寺賞花。特遣小人來此，見借登山小
盒一對，回來即便奉還。」夫人因命取出小盒兒，交與小僮挑去。
　　吳夫人因對曾夫人道：「明日原來是個花朝，幾乎忘了。我等家內也要置酒
賞花，毋使良辰冷落也。」愛月亦在，便乘機說道：「昨承二小姐之命移梯折梅，
見紅螭閣百卉俱開，十倍往日。且明日周公子看花出外，隔牆諒必無人。即有管
家，不須退避。不如置酒於彼，遊玩一番。」吳夫人道：「這卻不妨，但周公子
已出春遊，家中即有管家，我等祇在自家紅螭閣賞花，與他卻無相涉。明日即依
愛月，於紅螭閣設席可也。」說畢，各自別去。雲娥與愛月仍回涌碧軒。
　　是夜，愛月對雲娥道：「方纔所言，何幸夫人即允！但不知周公子外出，黃
郎亦同去與否。萬一不在家中，一同赴會，豈不空出一番機謀？黃公子一副肝腸，
都在小姐。爾日這般行徑，將癡死矣。明朝一過，再無機會。」雲娥聽了，不覺
恨自心生，又成詠詩撥悶，拈毫濡紙，又是二絕。祇見上面寫云：
　　今宵白月露層雲，春色三分剩幾分？
　　盼到花朝春已暮，仍愁風雨不同群。
　　有心待月盼朝雲，觸恨傷情已十分。
　　惟是一團千里共，奈何咫尺恨離群。
　　雲娥詠二絕畢，尤自無聊，不能排遣。因想：「隔牆不見，咫尺天涯，韶光
無幾，轉瞬將歸。明日花朝，殊難耐賞，心情頓減舊時，坐久愈無聊賴。黃公子
明日倘不去看花，或可從中取便。即二位夫人與綠筠小姐俱在，無步步限定之理。
倘離左右，即有機緣。那時桃源有路，或能不負佳期，也未見得。」說畢，已是
三更，雲娥與愛月兩人同聲一歎，各自掩門睡去。
　　且說黃生，是夜亦在樓頭待月，癡想美人，不能放下。忽見司墨走到，因道：
「公子明日邀同李相公並各友往雲谷寺看牡丹，著我與兄偕往。」黃公子道：「我
不去，汝且同公子、李相公自去罷了。」司墨道：「兄何寡情到此，獨守書房，
豈不悶死？」生道：「妝看亭中樓下，亦有名花可供玩賞矣。」又指著隔牆紅螭
閣道：「且無論自家花草色色可人，即是鄰園萬卉繽紛，耐觀如許。我一人在家
玩賞，倍覺適情起興，吾弟不必多心。」說話未畢，又見公子進來。向生說道：
「列位相公在外等我同到雲谷寺看花，汝二人為何在此留連不去？」生知推脫不
得了，祇得檢點書房，掩了樓門。
　　正欲出門，祇見隔牆紅螭閣上面有人，乃是愛月同一小婢手提著凳子，放閣
中椅上。便想道：「閣中一向無人來往，今朝愛月姐上來，必是雲娥小姐來此春
遊。今日花朝，擬在上面玩景。」欲待留遲不去，無奈公子在旁等候多時。生不
得已，長歎一聲，竟將樓門掩了，便同公子往雲谷寺而去。
　　須臾，二位夫人果同著二小姐來到紅螭閣下。吳夫人便向愛月問道：「汝方
纔移凳閣中，見隔園樓上有人與否？」愛月應道：「若是有人在內，樹上鶯鳴料
不如許自得。」說畢，大家同坐亭中。綠筠道：「孩兒猶記兒時，常隨先君日在
此中玩賞，不料數年而來，世事變遷，少到此間，於今已久。今日叨陪年母來遊，
回首少時，依稀在目。但以先君子去世，如此淒涼，細憶彼時，使人淚下。」雲
娥小姐聽了，發歎一聲道：「此事亦有同心。」亦不覺潛然。愛月見二位小姐在
此生悲，便慰道：「看花樂事，何故悲傷起來？奴家勸一言，若非夫人與小姐逃
難來此相依，安得與夫人、小姐聚首一堂？焉有今日看花飲酒？人生恆樂耳，人
間世事大抵如斯。眼前景色，且以自娛。放下曩日歡腸，向目前取樂可也。」愛
月所言，真個字字刺心。二位小姐乃拭淚看花。
　　須臾，排上酒席，四人依次坐下，愛月乃末座執壺，各說閑話。雲娥小姐祇
是低頭不答，側目傾耳，都在隔牆。奈上面竟日寂然，畜了一腔長恨。大家不曉
其意，祇有愛月一一領會。
　　直到午後，曾夫人對吳夫人道：「今日宜去看花，休得呆坐飲酒，且到花間
賞玩一番，不知尊意何如？」於是四人同向花間閑步。忽驚了一陣黃鶯，二位夫
人見了說道：「真樂趣也。」愛月拾了石片，要向隔牆擲去，曾夫人止之，又祇
得緊步相隨，不敢再向牆頭窺探。雲娥小姐見了，心下益惱，祇是無言。綠筠陪
了半日，見他如許緘默不言，因問道：「姐姐為何今日寡言不笑，豈有所思？」
雲娥應道：「桃李本自無言，何必拘拘言笑。即有不言，何寡之有？」少刻，紅
日返照，鳥雀投林。吳夫人遂命仍歸涌碧軒而去。
　　方坐喫茶，愛月進前又道：「天色尚早，二位夫人在此安歇，待愛月同二位
小姐再去一遊。隔壁無人，料亦不妨一玩。」二夫人見愛月如此說，祇道後生心
性，原不可拘，也不阻他，祇囑愛月道：「汝同小姐閑遊，若聞隔院有人，即促
小姐回去。」二位夫人各去安歇了。
　　二位小姐同愛月三人仍來坐在石上，又敘一回寒溫。正是：
　　周旋宛轉從嬌女，算是辛勤做老娘。


第九回     昏後可尋盟安排要路　暗中偏錯認湊合機緣


　　詞曰：
　　邀友花朝出，玩遊夜未休，待月更遲留。嬌才無影駐樓頭。極目難相見，空
自費尋謀。　　何不早身抽，情書怎的暗中投。撤桃尋李意方酬。錯認針兒，引
線把功收。
　　　　　　右調《小重山》
　　卻說諸生看花，訂在雲谷寺中相會。那日，黃生與司墨跟隨周公子同到雲谷
寺來，遂到講堂坐定。
　　少頃，同步庭前。大家看去，果然地面寬闊。祇見千紅萬紫，馥郁繽紛。看
罷，心中歡暢起來，周公子乃吩咐設席。須臾，即排出來。李公子見了說道：「飲
酒必對花，方是花朝模樣。此席可移在牡丹樹下，一面飲酒，一面看花，一面賦
詩言志，庶幾不負美景良辰。」諸公子齊聲道好，皆推李兄所言極是，遂移席花
間，其相敘坐畢，乃傳杯暢飲。
　　李公子又道：「酒已半酣，吟興勃發，或是聯吟，或是分韻，諸兄大家公義。」
座中張公子道：「眾位才思遲速不同，聯句心拘次序，工於推敲，難於急就，喜
於思索，失於安閑，拈鬮分賦，方能各抒所長。」李公子道：「張兄所見又是不
差，請席東命題。」周公子忙道：「安有是理，公議已定。」張公子道：「不必另
尋題目，即以花朝在雲谷寺，雅集諸同人看花分韻。或貼牡丹，或不貼牡丹，即
席各成截句一首。」眾人俱撫掌道好，遂各遵命。
　　李公子又道：「周兄有位貴價能詩，今日曾偕來否？」周公子道：「今日同來，
想在後面。今日不知何故，被弟促來，臨行還是推託。早晨到此，見他悶悶不樂，
即入內邊去了。」李公子道：「人生一體，境遇不同，才人處困，自然觸景傷情，
豈能若我輩賞心樂事乎！」遂親至後邊拉出生來，命立席前，以卮酒勸生：「蘆
中人豈終作貧士耶！子必不以青衣老也。今日放開懷抱，且領略穠華，一舒心上
憂愁。」生謝道：「謹依尊命。」將酒飲乾，洗杯送上，退立席旁，看那大家拈
韻。
　　李公子先拈得「華」字，眾人挨次拈去。周公子拈得「饒」字。李公子招呼
生道：「汝亦來拈。」乃「觀」字韻。拈定各自構思。或往花下閑行，或移一席
靜坐，或把盞沉吟，或瞑目伏几，俱各去沉思構結。生拈了韻，潛到僧房，取筆
硯直書，一揮而就。周公子作完，書畢，乃向李公子取詩。李公子未脫稿，見生
執稿在旁，因道：「汝才敏捷，我輸三十里矣。何不取來與眾位一觀？」生道：「遵
命塞責，請各位相公垂示典型。」李公子道：「我不妨先來獻醜。」遂將詩句送
與列位齊觀。祇見上面寫云：
　　花朝在雲谷寺，雅集諸同人看花，聚飲壯丹花下，拈得「華」字。
　　千紅萬紫鬥繁華，佔斷春光景色奢。
　　記後曲江開宴日，題名齊唱楚王家。
　　眾人看了贊道：「大雅不群，英雄本色，當為擱筆。」周公子已脫稿多時，
亦取出來觀，因道：「諸兄幸勿見哂，實愧大方。」李公子接來，乃高聲朗吟道：
　　良辰恰好值花朝，入眼春光已富饒。
　　雲谷較他金谷勝，春遊聯騎喜相邀。
　　吟畢，笑說：「不有賢主，那有佳賓！周公無乃過謙。」餘外諸友陸續亦皆
作完，送與大家閱看。也有稱賞李公子闊大高華，不流小巧，是為傑作﹔也有稱
道周公子的氣度安和，音韻閑雅，可逐前人。諸作平平無奇。大家看畢，同道：
「其餘亦皆作者當行，或工刻畫，或巧尋求，各極其勝，不復多錄。」而黃生站
在席旁，侍立良久。李公子見生便問道：「汝的佳章何不取來同看？」生遂向袖
中取來，放在几上。祇見上面寫云：
　　松柏堅貞耐歲寒，與他富貴可同觀。
　　洛陽貶處知何限，不及禪僧象外繁。
　　眾人看畢吟介，李公子又云：「周公詩才獨絕，不足為奇。令貴價亦如此高
致，斯稱難得，真是強將伍下無弱兵也。項珠又為所探，小弟甘拜下風。」生見
褒獎太過，恐生事端，回身避去。
　　須臾，李公子向張公子道：「青蓮有云，如詩不成，罰以金谷酒數。今乃眾
作皆完，行酒不宜太急。」諸位公子以生奴僕，李公子不宜太獎，各欲散去，周
公子為陪罪，始為和揖。李公子已先知眾位不愉，遂欲自家回去，又以路遠不便，
乃勉強留住。
　　此時周公子身在僧院，心掛家中，因吩咐生道：「汝且先回，今晚我們大約
不能回去。汝到家中，不必對家老爺大人說明就裏，好生看守書樓，謹防盜賊，
恐失事。」生巴不得脫身，一聞公子此言，不勝歡喜，抽身直走回家，稟過家爺，
急走上樓。祇聽隔牆似有婦人聲息，便從上面看去，但見閣下有三人共語一處。
正在尋思窺探，又聞樓下召呼叫道：「司翰何在？家爺命寫回書。」生不得已，
乃赴召而下。
　　且說雲娥同綠筠、愛月三人閑話半晌，愛月便道：「今日佳會，不可無詩。
纔以二夫人，不敢稟明小姐，東鄰有女，西鄰詎無宋玉乎？即此命題，各賦一章，
以紀勝事，意下何如？」綠應道：「妙，妙！為汝小姐無意看花，我亦何心吟詠，
不敢強作韻人。愛月要看新詩，可同到小姐房中，何等不便。」雲娥聽了，道：
「此處石上，盡可攤箋，汝且同我到房中取筆硯來。」愛月與雲娥向綠筠小姐吩
咐道：「小姐少待，往內一取紙墨便來。」二人遂同涌碧軒而去。
　　且說黃生赴召。回到樓上一看，祇見一佳人坐在空庭。生猶道是雲娥，若非
雲娥，定是愛月。乃低聲叫道：「愛月姐可在此？」見那佳人坐定，全然不睬。
生亦不管好歹，把前日小姐所寄之書，並羅帕、扇墜取來擲去。恰好擲在綠筠小
姐身旁。正欲再聽消息，又被中堂呼去。那綠筠小姐等候雲娥小姐，端在石上。
忽見一物從空中擲將下來，拾起正欲展開，月下照去，祇見封皮上面寫著雲娥名
字。又有一封，上寫「雲卿小姐開拆」，遂密存抽中。正值雲娥持文具來到。綠
筠小姐道：「去久未來，害人孤伶。此處涼風拂拂，不如回去房內命題，明早起
來就正何如？」雲娥本來無意做詩，但以黃生未回，久留無益，遂命愛月將文具
收回，向涌碧軒去了。綠筠道：「今日詩題，即以花朝即事，請限十六韻，各做
七言古風一首。」正欲吟詩，一小婢提燈來促綠筠回去。雲娥聞言，對綠筠道：
「明早佳作，祈即賜教，不可又吝。」綠筠答道：「但恐姐姐今夜無心索句。欲
談佳話，何必明朝？意中別有所屬，何妨對小妹直言？」雲娥見綠筠如此說，錯
愕起來，祇將閑話支吾。良久，遂別去不題。
　　雲娥見他已去，對愛月道：「綠筠小姐所言，大不可解，得毋今日有破綻乎？」
愛月道：「這諒無別的生疑，都因小姐無意看花，故有此言。無須掛意，祇要自
家把定，不可輕言。」說罷，二人吹燈，各自睡去。
　　且說綠筠回到房中，遂將袖中之物取出來看。未及拆開，便想道：「此物不
是周公子的，更有何人？想是平日與雲娥小姐有這機緣，祇因禁他出入，音跡不
通，故今日託做外出，恐大家俱在，露出馬腳，是以祇管悶悶。方纔是我一人獨
坐，故此將物拋來。封上有字，故此藏來，若是當面拆開，遂令雲姐置身無地。
但門兒緊閉，如何得通？」乃歎人心不測，一至於此。封兒拆開，立知顛末。遂
把來細看。祇見一條紅帕，上寫《雙燕詩》云云。又把書拆看。正是：
　　白雲本是無心物，又被因風引出來。

第十回     故劍現巔芒備知劫奪　輸棋尋救著純用推敲


　　詞曰：
　　有意盼春春不到，佔魁卻被梅先。無端錯認把書傳，憑空難起妒，結伴轉生
憐。　　心事一腔吞未吐，姑為賭謎猜拳。利錐逼緊刺中堅，何從安慧眼，跟腳
被窺全。
　　　　　　右調《臨江子》
　　話說綠筠月下得生封函，將帕詩及小草已經細閱。內有一重密封，隨將手輕
輕拆開來，疊疊是些詩文。綠筠看去，不是哀輓之詞，即是相思之句。因忖道：
「此等篇章，與雲姐何幹也，封來求他賞鑒也？」尋思半晌，方知是雲娥小姐曾
經遇難，與他相識。不知周公子何與他如此綢繆，為他傷感。此字呈來，恐是欲
明心跡。這等看來，周公子與雲娥小姐情好又是有素，不是此地始相逢知矣。但
雲娥小姐遠處嘉興鄉塢，周公子父母在堂，不曾遠涉，何從締好聯交？真不可解。
雲娥小姐既是與周公子相識，奚待今日消息始通？定是我家嚴禁出入，即有封函
欲達，愛月不得傳來，故逗他作此番伎倆耳。因又怪道：「昨日賞花，愛月力勸
移觴閣下，雲娥小姐以多人不便，終日不放愁眉。欲知顛末，必須看他書裏所言，
方能明白。」綠筠小姐乃又把書細看，祇見上面寫雲「忝在知心，同鄉黃玠頓首
百拜，致書於雲卿小姐妝次」，綠筠既看了，吃然一驚，又想道：「這黃生豈不是
黃酉山年伯的公子？我家母親大人祇因此生杳無蹤跡，故此耽誤婚盟，至今未字，
身同不繫之舟。不想此生為甚到此，從未聞我家出入之輩談及此人。但看書上所
寫同鄉二字，卻非此生而誰？」於是又把書逐一細看，祇見上面寫云：
　　昔者芸窗讀史，矢志鵬程，獨寐中從不落深閨脂粉想。不謂絲桐寄興，回首
玉樓，於蕉碧桐陰之際，見魚沉雁落之姿。並惠垂青，欣疑交集。雙燕之詩，紅
羅之墜，毋亦恍惚有思。臨風錯落，非是則人無司馬之才，安致一盼秋波，鍾情
爾爾耶？後欲再晤芳容，流水桃花，渺然天上。一紙書藏，蕭娘腸斷。縱西風緊，
北雁高，鏖戰迫人，此時不復顧文章性命矣。猶賴肺腑友人，殷勤解疾，勉強就
闈，已不堪於翰墨。況倍念佳人，何怪名落孫山、途窮阮籍？然終不以是介意也。
幸也同心見諒，慰藉殊深。正欲修書以致候，又迫知己有省行之招。當日誠萬難
獲已，以為雖暫相離，而歸程不遠。詎意影斷仙跡，天涯閑絕？早知若此，即癡
死蕉林，不以一日綴卿而去也。爾時聞事奔旋，啼魂弔影，扼腕捶心，血灑三升，
詩成萬字。所以存一線如絲者，欲訪真知，然後死不憾耳。是以一葉輕舟，漂流
江上。淺洲依泊，隔艇聞聲。嫌疑之際，不敢動言。祇打坐舟頭，自思自喜。不
謂縹渺神仙，猶在風塵流落。乃竊聽舟人，潛詢去往，知欲寄跡金陵吳翰府中也。
時即尾棹相隨，奔馳京邸，尋思至屢，無路可通。因易措大舊裝，充為鄰周小介。
自秋迨春，憑樓悵望，祇見掩重關，客孤千里，憐我者唯有鏡中瘦影。知自相思，
冷落到而今。幸際煙景催花，紅梅有意，不惜一枝，為我訴春愁萬種。使愛月梯
高扳折，睇遠施情，乃知書生若也奴隸。曾思奴隸而實為阿誰也？爰書昔所見者
窗稿，近所制者詞詩，並前所貽者羅墜。卿試思之，是耶，非耶？可謂非當年意
中事乎！唯祈花陰月夕，阭跡潛蹤，賜晤嬌顏，得伸片語。即漂泊江山，煙沉賤
辱，雖死之日，猶生之年。如或棄愛略情，分萍斷梗，以貽贈為偶爾，謂要盟之
可忘，則必骨化魂消，形青血碧，天實為之，謂之何哉！存歿之情，言有盡而意
還生，筆欲慵而詞不綴。
　　臨書嗚咽，和淚封緘。無曰此草草蕪言，甘心棄置也。玠再拜。
　　卻說綠筠看畢道：「世間有此奇事奇人，天下有此風流奇士，何得怪我雲娥
姐姐一人，不自怪疾情乃爾也！但我為他守貞待字，彼在隔鄰周家如許行徑，全
然不知。細玩書中之意，殊不以我為懷。但雲姐襟懷闊達，黃郎才志過人，他倘
得聚首一堂，此身諒不落寞矣。如今莫若遂將此事慢慢提起。明日先將別事探彼
實心，然後說明心事，諒雲姐自有兩全之法也。」主意已定，夜將半矣。欲睡不
能，祇得拈紙舒毫，詠詩一首，以應雲娥之約。詩成，吹燈睡去。
　　到次早起來，梳洗已畢，便向涌碧軒緩步行來。忽見雲娥與愛月在那簾前看
雙燕翩躚，隨風上下，綠筠乃潛往二人背後行來。雲娥與愛月不知。雲娥因指飛
燕向愛月道：「祇為飛燕一詩，不識孽債何時可了，徒令人對景興懷，傷春寄恨。
人間世事，如許變遷，實非所料。」愛月未答。綠筠立在後背，便撫雲娥背道：
「同心有夢，比翼可期，何恨之有？」雲娥聽了，吃了一驚，無言以對。良久，
乃應綠筠道：「愚姐失迎有罪。」綠筠笑道：「小妹不應唐突，亦為有罪。」愛月
在旁便道：「論雲姐，該罰失迎上司之罪，論筠姐，該議潛入重闈之罪，一也。」
綠筠笑道：「與私遞軍機之罪，又當有別。」雲娥聽了，祇得勉強笑道：「昨夜分
韻佳章，可曾賜教與否？」綠筠不便絮叨，因向袖中取出一箋來，因道：「昨宵
原亦無暇敲詩，祇恐爽約，乃潦草成篇，不成分韻。」雲娥接來一看，祇見上面
寫云：
　　冷落春光寂如水，紅妝深鎖綠楊裏。
　　十載紛華轉瞬間，朱簾歌舞聲猶邇。
　　開我今朝涌碧軒，惟見紅花雜香芷。
　　花開花落自年年，花中生長十四紀。
　　朱英片片雨敲殘，傷心女子淚如此。
　　細腰無力倚畫欄，軟弱東風扶不起。
　　為憶移芳上苑中，玉蕊瓊枝稱兩美。
　　夢寐天涯總不知，眉尖幽韻效顰始。
　　春也何時拂神歸，收拾愁來寄行李。
　　回首媚殺看花人，獨盼倚風思爾爾。
　　暗拭淚痕心恨誰，畏聽嬌鶯聲入耳。
　　林營雖巧學新聲，雙燕雙飛更可喜。
　　幾時飛傍舊樓前，還置舊巢忘睇視。
　　漫斟竹葉怨無容，醉眼桃花居名士。
　　良辰佳話動千秋，妹妹何能讓阿姊！
　　雲娥把詩看畢，反復細玩，知他詩裏機鋒，言中有刺，句裏用譏，恐有圭角
被摸著，祇得對綠筠道：「妹妹昨宵佳作，依姐姐看來，比往時更進矣。」綠筠
道：「近以親炙香奩，自當仿佛，姐姐過褒，休要取笑。姐姐佳篇已就，即取來
賜教何如？」雲娥道：「昨宵不覺睡去，今日愚姐豈容無詩相酬？但吾妹佳作曲
高和寡，今以塞責，祇得步韻呈政。」雲娥乃執筆沉吟，遂直書下去，良久乃完。
綠筠接來一看，見上寫道：
　　斷橋家隔西江水，消瘦春光明鏡裏。
　　夭浮鬥草競紅妝，陌上歌聲無遠邇。
　　歌中字裏學新鶯，彩衣不惜薰蘭芷。
　　飛來飛去作嬌姿，雲髹初整二八紀。
　　何處遊子不可憐？千古麗華少有此。
　　誰憐作客易傷心？水簟沉眠早慵起。
　　滿徑胭脂雨自殘，半春花鳥人自美。
　　芙蓉損盡舊時顏，閑愁萬種以今始。
　　啼盡黃鸝妒殺人，門掩重關深桃李。
　　憶昔客樓細雨天，詩事消長春日爾。
　　琴中韻譜黃花吟，一彈再彈聲在耳。
　　故園春色度江南，吟花句落翻悲喜。
　　彈醉簾前琥珀杯，簾卷重頭凝睇視。
　　詩情妍媚屬佳人，才色閨中深學士。
　　日日邀人筆墨忙，那知流落傷春姊。
　　綠筠看畢，因歎道：「阿姊和韻，已駕前魚，非有大福分兒郎，安能消受！」
說畢，回頭見一朵黃長春，乃指與雲娥道：「此來卻為何來，偏開向姐姐起來？」
愛月在旁應道：「昨晚又到園中，隨手折來。」雲娥道：「雖是黃花，亦覺可愛。」
綠筠又道：「黃花自然可愛，但愛黃花者不特姐姐也。」說畢，竟將黃長春一枝
拈去。又對雲娥道：「此花分小妹一玩何如？」雲娥不覺，愛月便道：「綠筠小姐
何奪人所好？」綠筠道：「本是愚妹故物，借玩何妨！且聞前年葉舅爺樓下，此
黃花已為你姐姐飽玩，今即愚妹一賞，何須月妹喫醋？」雲娥聽了道：「姐妹同
心，何分爾我？」綠筠道：「非妹遽分爾我，祇為倘不說明，亦不知此中誰主。」
二人坐了半晌，卻言言著刺，惱得雲、月踏煙捉霧，直至午後方別，不題。正是：
　　五言包得三更早，四句埋將九里山。


第十一回     友朋千里隔特致瑤函　姊妹兩情殷齊消塊壘


　　詞曰：
　　車笠曾申夙約，桃花徼倖先芳。良友離居將一載，潦倒何堪滯異鄉，馳書雅
誼長。　　曲意偏多撩撥，驚心惟切關防。任彼羅籠疏復密，準擬瞞天一造慌，
來蹤費審詳。
　　　　　　右調《十拍子》
　　話說歐陽生，自江頭與生分袂，一路直進京城。果然才福兼高，遂登二甲第
一名，殿試選在翰林。在京諸同年，每人致賀應酬，不得空閑。但仕路往來，虛
情者眾，欲求一知心款密者，杳不可得。常念及黃生，殊深春樹暮雲之感。前在
省城，離嘉興不遠，可以致書通候﹔今成千里之遙，豈易往來問訊。況黃生日下
已離鄉邑，蹤跡無常。何日得與聚首快談，以償夙願。故歐陽生在京，日挨一日，
亦見淒涼冷落，不得快心。但以應酬無暇，且一暫放愁懷。
　　又過數時，無如促膝者多，輸心者少，孤單京邸，陪待新交，無人可告語者。
又想起「黃玉史與我至交，我幸秘閣翱翔，彼乃泮林掩滯，必當通書安慰，始不
至得路忘我知交，以致笑我輕狂舉止。彼時金陵船上，見他神魂不定，全在香奩。
雖則江上聯吟，但申勸解，不敢阻當。但去後擔憂，思他不置」。又想：「曾家母
子既係逃災，必不可覓，黃生又非親故，何緣再見芳容？吳府門深似海，家法森
嚴，豈比鄰家門禁不嚴，尚許漁郎問路！我已代為打算，未必得進侯門。」愈想
愈覺放心不下，雖不相干，日日心頭結念。因想：「黃生應是脫屣功名，亦未見
得。但我與他既係知心好友，必任規勸之勞，定要耑書齎候，勸彼來京，同在一
處，方可化彼癡心。以玉史之才而求榜舉，真是拾芥工夫。豈有自登高第而負知
己若遺。」主意已定，遂作書一封，欲遣舊僕起程。又以抱恙，欲行不得，祇得
另遣一人前往。
　　正在躊躇之際，又報同年見會，忙出相迎。敘話之間，道欲遣人一到鎮江，
順路捎書，甚為妥便。歐陽生見說，喜不自勝，因道：「恰好便途，勿使浮沉致
誤，是所切望。」那同年答道：「年兄請自放心，即舉回書報上，自然不至稽遲。」
說畢辭去。
　　果然，次日家人到寓領書。彼時十分匆遽，又以日內起程，遂立案前相等。
歐陽生寫畢，乃當面吩咐道：「此書送與金陵黃公子。黃公子原係嘉興，客寓於
吳幹甫老爺家中。到彼借問，不患無人指引。汝去必取回書，自當厚勞。」那家
人便領命而去。
　　且說黃生月下投書，又被尚書喚去問話，站立許久，乃得回來樓上。夜已深
了，遙望隔牆，寂無人影，知必進內，不勝惆悵。推開樓窗，祇見月色皎然，愁
思交集。想起江頭與歐陽生分手，不覺冬去春來。久候愛月回音，耽誤不至。因
想：那夜月色朦朧，心忙手快，莫是擲得太遠，未曾拾著，亦不可知。但包以石
塊，地上有聲，豈有不起身來拾之理。恐那人不是雲娥，亦非愛月，定為他人拾
去，以至音信杳然，深思良久，悟道：「幹甫之女，原與我締就姻盟。祇為無緣，
不曾婚娶，別議朱陳。不知目下適人與否。必須從旁探問，端的自明。」但不便
問人，未知始末，惟時常向吳府門前徘徊佇立。
　　一日，又在門前窺探，忽見一位管家向生問道：「吳老爺府中有位嘉興黃公
子，煩足下進內相傳。」黃生聞說。便道：「長兄欲問家公子，有何事幹？」那
管家道：「小人奉翰林老爺之命，有書送上。」生道：「汝家老爺想是歐陽名穎？
我家公子日內為友人招去未回，貴老爺來書即付小弟代達，足下可於明日來領回
書。」那管家遂將書付與黃生，竟自去了。
　　生遂回家，想道：「我祇為佳人一念，寥落天涯，不得與歐生聚首談心，天
衢並轡。江干一別，倏爾春秋，回頭盼望，渺不可期。今覓雙魚遺我，徒令人對
景興懷，酸心億舊也。」乃把書拆開一看，祇見上面寫道：
　　憶阿盟於一水之濱，遠浦微雲，孤舟淡月，無時不回首沉思，綴詠美人天各
一方之句。不知紅葉前緣，飄流異地，有覓到春津，許我仙郎一渡否也。但事屬
千秋，聚離匪偶，足下翩翩年少，遠涉關山，以客寓之淒愴，置佳人於寤寐。倘
時艱勢阻，思極怨深，瘦病中誰憐我客愁佳公子也！欲旋歸把臂，曾如名利糾人，
忝中春闈，爾時待罪翰中，無由給歸林下。閑來挑燈聽雨，披史搜書，見羊、左、
範、張故事，未嘗不掩卷三歎。古人生死一念，肺腑相傾。今急事浮名，不待中
原並轡，使乘風破浪之才，遲跡於荒煙蔓草之地。寒潭千尺，可足喻罪之深乎！
唯祈京中之事，少酬樓下之思。不辭千里，重訪故交，就業京師，惠然不棄。唯
阿盟念之矣。穎再頓。
　　生看畢了，乃知友人歐陽生上京會試，已經登第，選入翰林，不覺滿心歡喜。
慌忙進去，亦書一札，將賣身周家之事，始末一一附知。
　　次日，仍到吳府門著站立相等，果然來領回書。生遂將書交付那家人收了，
竟辭謝而去不題。
　　卻說雲娥，自見綠筠說話每含譏刺，雖不便詢問緣由，暗自著惱。一日在軒
前，見牆外辛夷盛開，乃對愛月道：「汝可記得駐春園折辛夷故事乎？」語猶未
畢，而綠筠小姐忽至，便問雲娥道：「姐姐又與愛月在此間，恐是傷春耶？」雲
娥未及答應，愛月乃道：「人自往而春自來，徒傷何益？」綠筠小姐見愛月如此
說，便對雲娥道：「小小丫兒，猶能道此，姊妹二人未免有心，何時索解也？」
雲娥道：「大抵境之順逆不同，心之悲喜亦異。愚姐遠離他鄉，身無終泊，人情
莫測，世態炎涼。今日得與賢妹聚首一堂，品題花月，不知此樂可常得與否？」
綠筠說道：「閨房中似我姐妹談心，意投心合，每發癡想。欲得一絕世才郎，我
姐妹效娥英同堂共事，誠快舉也。但不解姐姐年已及笄，尚未許人，得無四海茫
茫，竟無一佳士堪為姐姐匹配乎？」雲娥道：「閨中未慣閱人，宇宙不乏名士。
若得一才郎，又得一賢妹終身聚首，愚姐願侍巾櫛矣。」綠筠笑道：「姐妹久已
同心，有事何必隱諱。即姐姐意中人豈非才郎，何必求之天下。」雲娥聞言：「莫
道姐意中無人，縱或有之，妹妹何由得知？」綠筠又笑道：「欲人不知，除是不
為。姐姐看燕題詩，登樓贈帕，乃使俊白郎君馳心香閣。兩下癡情，旁人不曉，
愚妹先知。」雲娥又呆思半晌，愈覺無言，祇目送愛月。而愛月亦不勝驚異。綠
筠良久又道：「姐妹一心，何所嫌疑，而作此態！」雲娥知說話有因，乃說道：「妹
妹既有所見，即備言始末，何必作此夢語！」綠筠道：「但說來祇恐姐姐傷心莫
解也。」不知綠筠小姐說出如何，且待下回分解。正是：
　　月被雲遮天下管，簾因風蕩燕先知。

第十二回     守義共尋盟盡傾肝膈　深情翻致病漸入膏盲


　　詞曰：
　　綰結絲蘿年月久，撇李尋桃，漂泊難成就。訴出衷腸勞借口，星盤認定隨伊
走。　　室邇人遐長疾首，無地相逢，不奈行監守。一寸眉心終日皺，盧醫莫治
相思瘦。
　　　　　　右調《蝶戀花》
　　話說雲娥、愛月主婢二人被綠筠揭出隱情，疑神疑鬼，要綠筠小姐詳示根由，
又不肯說明就裏。雲娥至是，不得已乃欲探其真意，便說道：「妹真有心人也。
愚姐倘有此事，吾妹何以能得其詳？莫非有破綻風聞，致妹錯認劉郎，遂以臆度
其說首？」綠筠道：「妹所見者，非錯認之劉郎，乃確見之黃郎也。且姐姐胸臆
之事，安有知者，此事實出黃郎之手，入小妹之目，姐姐不必疑也。」愛月在旁
便道：「筠姐獨處深閨之內，安知外廂？說為出手入目，吾不信也。」綠筠說道：
「愛月妹不信亦是，但黃郎為你小姐故，流落異鄉，失身下賤，久疏音跡，盼眼
如穿，旁觀者已為之傷心，當局者能無動念乎？」雲娥至是，知黃生根腳已露，
乃說道：「細看吾妹所言，似非無據。妹妹既已愛我，則所說之黃郎指明可也。」
綠筠道：「事已至此，妹敢不以實告。祇是說來，那黃郎亦是小妹意中人。妹平
日所以惓惓者，祇為此生消息兩茫，立身待字。孰意為高才捷足者先得之，寧不
悵悵！」雲娥道：「妹妹亦說慌了。黃郎居嘉興，妹居金陵，千里天涯，何由見
面，乃為之惓惓？」綠筠道：「姐姐勿疑。小妹事出於禮，姐姐情出於情。此事
不分遠邇，異日與黃郎握手，細問便知也。」雲娥道：「這等看來，莫非有黃郎
夙緣之締乎？」愛月聞言，便接口道：「黃郎與篤姐既有夙緣，前日小妹亦嘗一
面黃郎，何無道及此事，難道黃郎肯作負心人乎？」綠筠道：「莫道黃郎平日不
道及此事，即使今日得與你姐談敘情懷，彼意中口中，何嘗知有一我？」雲娥道：
「如此，則黃郎竟是一浪子。今日負妹，安知異日不負姐哉！」綠筠道：「姐姐
是何言也！黃郎一片深心，豈思相負！但小妹此事亦怪不得黃郎不以我為念也。
先嚴在日，與黃郎令尊老年伯即席結姻，刑科翁年伯舉酒為媒，爾時妹方三歲。
不期次年，黃年伯棄家君而先逝，年母遂返嘉興，竟疏往來之信。先大人常以此
掛念。到小妹五六歲時，每每言之。不意家嚴繼亦捐館，臨死時猶囑妹以底事，
妹嘗佩之。孰意家母不忍妹於異鄉，黃年伯母雖常致書道及此事，而老母竟無回
音。嗣而黃年伯母亦折世，雖有翁年伯現在，奈黃郎以年少孤兒，不能匍匐往懇，
以故全不以妹為念。是以老母前年擬以妹許配鄰周。妹思先人遺命，秉志待字，
誓不見黃郎，此身甘作木石。不意此生專為姐姐流落於此，亦烏知鄰閨中尚有十
年待字，衷懷猶為耿耿乎！」雲娥聽了，歎道：「世間有此湊巧之事。我姐妹聚
首終年，幾同蕉鹿，今日清夜一鐘，夢鄉皆醒矣。但不知愚姐之事，妹妹何得深
知其實，率性言之。」綠筠見說，遂將花朝月下錯認投書說了一遍。乃向袖中取
出帕、墜與詩，並玉史月下所投之書遞與雲娥。雲娥見了乃道：「原來這生如此
輕躁。」愛月在旁便道：「小姐何反怪黃郎！彼為小姐結想二年，竟難一面。且
在堂堂相府，要知我家這裏尚有綠筠小姐在此歪纏。周家雖出入有人，誰為傳言
於彼？前於月下投書，從空一擲，自是實心。孰知乃為筠姐所拾。如此看來，莫
非綠筠小姐與黃公子定下姻盟，夙緣未斷，今日於花朝月下，天作之合，使玉史
東鄰留意，因而得到天臺？前事不忘，遂獲兼收兩美。五百歲之姻緣有定，三千
年之桃實在茲。初終不改新舊同盟。且令公子知其十年未字，以待良人之再至也。」
雲娥聽了，便對綠筠道：「妹妹既知其詳，姐亦不敢相諱。」遂將駐春園擲帕以
後節節事情詳述了一遍。綠筠小姐道：「這等看來，姐姐一片心腸，無非憐才之
見。但妹子矢志同堂，計又安出？」雲娥未及答，愛月便道：「綠筠小姐又癡了。
黃公子既與綠筠小姐締有夙緣，理出於正。彼所以又與小姐於駐春園相結者，祇
以綠筠小姐之蹤跡未明耳。先以孤身孑立，遂有新特之求。相逢到此，人非木石，
誰無感念舊人！」三人說了一會，各自散去。
　　且說雲娥自是之後，愁腸百結，神思昏沉，遂致病得十分沉重，飲食不思者
已數日矣。二位夫人並不知其致病之由，雖醫藥不閑，百計莫瘳。
　　一日，綠筠亦來問病，因對雲娥道：「姐姐此病，專為黃郎。事已至此，何
不致書一封，命愛月潛往一看，或得一面，俾知吾姐之牽情，或有安慰之言，且
如親見，足放愁懷。」雲娥道：「但恐二位夫人見責。」愛月見他執意，乃道：「小
姐倘不聽綠筠小姐之言，此病何時可愈。二位夫人亦未必不知。且老爺祇有小姐
一人，無他兄弟，萬一莫測，夫人暮景誰依？那時黃公子亦莫如何，竟負從前一
片苦心，將為斷送矣，豈不累及綠筠小姐與黃公子姻盟之結，終歸無濟矣。莫若
依其所言，致書公子，或慰所思，且將愈病，彼此得安，終期後會。二位夫人處
終賴綠筠遮蓋一二。」雲娥見愛月如此說，甚是有理，遂強起而坐，命愛月拂几
磨墨，揮毫書成，付與愛月寄去。愛月忙收好，仍與二人商議底事。
　　正躊躇間，忽見二位夫人俱來看病，敘些寒溫。綠筠便乘隙對二位夫人說道：
「雲姐久病，服藥不效，以筠兒看來，此木葉陰翳，非養病之地，莫若將雲姐臥
房移於紅螭閣，權住數時，或能漸愈。」曾夫人道：「筠姐言亦有理，但隔壁有
人，動關耳目，起居反為不便，且有失內家尊堂嚴禁之常。」綠筠聞言，猶為請
移過去，無奈二位夫人固執不從。各說些閑話，散去了。正是：
　　知機語要剩機發，心病須將心藥醫。

第十三回     拆緘如壁合遠役愁生　馳禁獲籠開移居病劇


　　詞曰：
　　待月挨光，晦朔韜藏，正凝眸悵望。無尋之處。忽瑤札傳言，睽中得偶、錯
裏逢凰。　　心事，一春難遂，拋針黹，入膏盲。人自行，喜得留歡在，移巢就
鳳，非關嬌縱，反因病疏防。
　　　　　　右調《好女兒》第一體
　　話說葉氏夫人因雲娥抱病，苦之不勝。日則頓忘茶飯，夜則寤寐不安。口裏
啾啾唧唧似有言。吳夫人見其病癥沉重，奇異駭人，亦不勝驚惶恐懼。每為之祈
禱神明，延求醫士，百般調護，總無乃瘳之日。祇有綠筠小姐知其負病根由，又
不便從中說出。且二位夫人日在房中候病，即欲相議底事，亦未免關動耳目，不
能施行，並使愛月所存雲姐之書信，亦不得少隙通於黃生，以故雲娥之病癥日深
一日，愈見沉重。而黃生自擲書之後，日在樓頭佇望愛月回音，久不見其蹤跡，
故亦不知雲娥抱病之深。
　　直至旬餘，乃是初夏之時，恰逢周尚書有門生起任經過，請尚書父子一齊赴
席。尚書乃帶司墨以往。而生獨在樓中，恆念佳人不知何處。乃復開窗盼望。祇
見柴門緊閉，庭榭蕭條，遂不覺暗自著惱，竟把片石向紅螭閣一擲。恰好愛月正
在閣下打掃花片，忽然聞聲，知生在樓，乃連步走入房中，將封書謹存袖裏，密
語雲娥，遂輕開小門，從竹陰深處而來。行不數武，舉頭一看，祇見黃生方倚樓
窗悵望。忽見愛月來，便高聲叫道：「愛月姐姐，竟不一救小生乎？」愛月聞言，
知樓上無人，遂道：「公子休得著急，小姐以公子流落他鄉，竟難一面，愁腸寸
斷，瘦病懨懨，伏枕經旬，水米不沾。茲特奉書報信，有策可以急謀。不然，小
姐性命將不可知。」生聞言便道：「一般心病，計無所出，奈何？汝小姐既有書
來，宜即賜閱。久遠之謀，惟小姐自思之，小生至此，所為何事，倘有所言，不
妨指示，或可相從，惟命是聽。樓下角門被鎖，姐姐可尋竹竿一條，將書繫上，
向檐外挑來，小生立等。」愛月依言，即便進去取了竹竿一枝，將書繫於其上，
挑送樓頭。生取書，乃對愛月說道。「姐姐對小姐說，小生多多拜上，欲帶回書
問候，恐久待不能。此間近日無人，不妨再至小敘，無令小生獨坐無聊，難於索
解也。」愛月聽了，亦恐遲疑生事，遂別黃生而歸，仍把小門潛掩上。
　　生見愛月已去，遂把書展開一看，祇見上面寫云：
　　小妹曾浣雪，病中致書於玉史黃公子文几：
　　辱承來翰，蒙受過深，三四賡吟哀怨之詞，何若是之淒愴感咽也！自別君落
葉之秋，遲今日載陽之候。無由似月，對影親襟，倘化為雲，山高路絕，故寒宵
自處，無不淚零。雖未嘗無夢寐之追，亦總覓不得愁來路也。今日永歎前愆，憐
才結愛，致公子如玉之貞，眷念如環不絕。昔下第者何為？今辱身者何事？至於
飄泊間關，怨愁雨雪，此君所不堪盡言，妾所不堪遙念也。特是來書，致意殷勤。
無緣拜會，以致賤質莫支，懨懨瘦損。夜深人靜，惟有淚滴瑩瑩，沾濕羅襟繡帕
耳。然妾死誠不足惜，但恨人有致君於意中，而君仍置之度外，君也何心，不思
及此？倘非天哀至性，使花朝月夕，錯認投書，可憐待字深閨，不辜我綠筠姐姐
耶。因獲封題青公姓字，道若翁締結之由，及鄰周問字之事，矢志事君，淋淋泣
下。君何遐棄前盟，牽情偶值？但為妾如此，則至情可知。或以關山修阻，鴻雁
慵飛，疑我妹妹有抱琵琶之意乎？故欲寄言於小婢，又恐不得發其真實。抱恙陳
詞，意深筆懶，妹情則誠可喜，妾病無足深憂，煙雨猶寒，惟君自愛。
　　生看畢，備知根本。因想道：「原來這段姻緣至今尚在，倘不以花朝一錯，
安知其詳？畢竟天緣湊合。若是兩美兼收。曷勝快意！但目下雲娥小姐抱病不瘳，
計將安出？」
　　躊躇之際，忽見周公子同司墨向樓上而來，對生說道：「適纔鄭老爺請我赴
宴，這鄭老爺係是我家大人門生，現任浙江撫憲。要邀我去浙江一遊，定在此月
中就道，你可跟隨同去。」生聽了不勝驚惶，又推託不得，祇勉強應諾。公子說
完，遂帶司墨下去。
　　生在樓中悶坐，正思無計可施，忽見愛月復從花間行來，對生說道：「小婢
回去，吳府綠筠小姐正在問病。因問：『封函既已達，何無回音？』乃命小婢再
到此間，來領回書轉去。今求公子速賜一封帶回，幸勿遲誤。」生道：「方纔拆
開芳信，始知吳小姐之守貞，不勝感激。正欲具書兩封，達上二位小姐妝臺。未
及拈毫，不期周公子歸到樓中，要帶我同往浙江鄭老爺任中，不得推託，便在月
內起行。奈何，奈何！」愛月聽了，便道：「偏有此阻，實是無可奈何。但臨期
假病，似可不行。若周公子自去，那時此間無人，便喚我家小姐移來紅螭閣養病，
乘間求他一面，略敘幽情，豈為不妙。」生聞言不覺歡喜起來，點頭道：「真妙
計也。」正欲再立談談，遙見周公子要上樓來，生急轉身去了。愛月會意，遂向
內面而回。
　　走入房中，見了雲娥，將生與周公子欲同往浙江，並與自家教其假託暴病一
一詳述一遍。綠筠亦在，聽了此言，二人皆點頭稱是。
　　過了數日，周公子將束行裝。黃生果依愛月之計，忍飢不食，竟日在床。周
公子果迫欲行，見生負病，一時不起。不得已，乃吩咐司墨在樓與他相伴，同守
書房。乃命別個管家收拾行裝而往不題。
　　一日，二位夫人談及雲娥抱病，久而不瘳，正在憂愁。愛月在旁說道：「前
日雲娥小姐欲紅螭閣養病，以周公子常在隔園讀書，不便移居進去。今幸周公子
外出，似無不便，搬去紅螭閣養病無妨。」吳夫人與曾夫人見愛月如此說，遂同
到涌碧軒而來。入房問病，見雲娥伏枕懨懨，不能起席而坐，綠筠亦在床前看視，
吳夫人乃對雲娥道：「侄兒病癥至今未痊，莫是房前林木陰翳？本欲移汝紅螭閣
養病，以隔鄰周公子書房相近，不便移居。今以周公子外出，不妨搬進，不知侄
兒意下如何？」雲娥小姐聞夫人如此說，心內不勝之喜，遂扶起坐在床上，與二
位夫人說些閑話。二位夫人仍向中堂去了。
　　綠筠尚在，便對雲娥說道：「如肯移居養病，姐姐此病立見有痊矣。所謂天
亦有情，不使人長抱淒涼之恨，無所告語，真乃機緣所在。」雲娥聽了又道：「雖
如此說，二位夫人肯從，但不知黃公子託病，肯從與否。」愛月應道：「周公子
府內不少管家，或帶別人同去，亦未可知。」雲娥聞言，便起來問道：「二位夫
人既已有命，愛月可進去收拾臥房，忽得遲留了。」綠筠笑道：「姐姐熱腸，便
挨幾日何妨於事！」雲娥面帶紅道：「妹妹休得取笑。願見黃生一面，死可瞑目。
此外倘有他求，天將不佑。」綠筠道：「姐姐胡為著急乃爾！情之所鍾，正在我
輩，姐姐兩下牽情，未知了局，即妹妹亦樂觀厥成，豈忍以局中人視局外事哉！
姐姐正當矢志前驅，不必遲疑避嫌。萬一玉顏有損，不亦有始無終，以至旁觀恥
笑。」說畢，即命愛月將涌碧軒房內之物一一收拾，命移於紅螭閣中安置。
　　自是之後，黃生假病自愈，雲娥真病亦痊，彼此遂得一面。便為司墨之故，
仍未通片語。綠筠知雲娥之病勢已差，得與黃生會面，遂亦稍自身避，不復向紅
螭閣去攪擾。
　　一日，黃生正欲再晤雲娥，恰逢司墨因有事外出，遂從樓下觀望無人行動，
乃向西角門潛出，把門開了，伸手把紅螭閣牆門敲了幾下。愛月知是黃生，密進
房中對雲娥說過，遂自出來，潛開小門出見，二人即於竹徑之中分坐而談，把兩
地相思之故，一一詳述一遍。半晌，黃生不覺輕狂之態自露出來，即欲尾著愛月
同到雲娥房裏。愛月素知雲娥不可輕犯，乃道：「公子休得自輕，使我小姐置身
無地。小姐因愁致病，不過欲得面晤，兩下相訂終身。豈效桑間濮上，徒作終身
醜態！若令小姐知公子如此輕狂，豈不看輕了公子！但我小姐既有心，復得筠姐
相幫，矢志待字，公子須自早計，要速速謀歸故裏，奮心舉業，倘得名登春榜，
綠筠小姐與之同歸，那時金屋安貯雙嬌，豈非美事！何可苛且於目前，而置收場
於不問哉！情有可原，事為難處。」生見愛月如此說，遂以禮自持，不敢復言過
去矣。正是：
　　侍婢尚知防感帨，檀郎終免作狂且。

第十四回     執約遣阿鬟因詩起釁　偽遊窺好女探信求婚


　　詞曰：
　　徙宅欣相近，呼伊來致問。冤家偏與主翁逢，挑逗危機，悶、悶、悶。戲題
詩句，妄留名姓。　　納婦深心動，才美何曾穩。更教阿母假殷勤，恨、恨、恨。
探偵當筵，締姻成未，亂人方寸。
　　　　　　右調《醉春風》
　　卻說生與愛月坐在竹徑，談了半晌，思進雲娥房內，被愛月再三阻止，乃不
敢妄想求歡。聽了愛月之言，便深深作揖謝道：「愛月姐姐倘若不言，小生幾乎
越禮造次。好為我致謝雲娥小姐，可對小姐說道：『小生感激弗諼，死生以之』。」
說畢，又囑道：「我這亭中明日無人在此，祈愛月姐姐仍託採花為名，屈玉過來
談談，萬勿失信。」愛月聞言，點頭應諾，遂領命而歸。
　　進了房，見雲娥小姐，便說：「黃生要進來面晤小姐，因有不便，被為力阻，
不許進來。後乃不果。」又說：「明日那隔亭中無人走動﹔吩咐奴家過去談談，
稍解一番愁悶。」雲娥聽見愛月如此說，良久乃云：「此是公子癡情，亦怪不得。
但我之深閨守範，不可有玷清規，須防以禮，彼所不知。如我愛月所云，明日亭
子無人走動，既是黃郎有命，不可畏難，須往那邊一走。諒伊府內，除了周公子，
並無閑人敢入亭中，不怕嫌疑生事。但汝雖託採花，亦須謹慎，恐怕招尤，致使
二位夫人嗔責。周公子即不在家，尚書大人更須防避。」愛月遂一一領命，但俟
次日而行。
　　且說黃生，到了第二日，司墨果然外出。生見已去，遂將西角門潛開等候，
以等愛月來時，邀進房中而去。不料愛月尚未即來，而周尚書那日以拜會回來，
為周公子外出，偶到衣雲樓閑玩片時。行來樓下，佇立移時，忽見司翰同一位丫
鬟手持一扇，從西角門進來。二人不覺樓下立著大人，愛月與生直走到亭中，見
是尚書佇立空階，生遂進前侍立。愛月以被大人瞧見，不便退出，乃以採花為詞，
行到尚書大人跟前萬福道：「小婢奉家主母吳夫人之命，以公子外出未歸，見園
內夜合盛開，乞賜一枝，以助佛前清供。」周尚書見說話從容，進退閑雅，便道：
「看汝說話聲音，不似我金陵生長，實為何處，說來。」愛月知瞞不得，應道：
「小婢委實嘉興土著，客歲從夫人與小姐逃難而至金陵，寄居吳府，故得到此乞
花，此來實奉吳夫人之命。」尚書又問：「汝夫人姓甚，說來。」生立背後，見
周尚書如此問，因搖手微示以不可說出之意。愛月欲待不言，又以尚書面前不敢
相瞞﹔欲待說出，生於背後又令其不說，進退兩難。正在躊躇之際，祇得說道：
「先老爺姓曾名青，夫人葉氏。」尚書聽說，又道：「原來曾老爺家眷在此，倘
非今日，何以得知。」便對愛月說道：「既夫人有命，不妨折一枝去。」愛月領
命，便將手中之扇放在石凳上面，伸手向枝頭扳去。周尚書見凳上有扇，遂命生
攜來，生取扇交與尚書。尚書展開一看，祇見上寫道：
　　花徑不曾綠客掃，金陵作客春光早。
　　可憐一片惜春情，懶對春光添懊惱。
　　懊惱羅衾濕淚痕，空庭寂寞度黃昏。
　　黃昏獨坐暗消魂，雨打梨花深閉門。
　　蓬門今始為君開，春色江南爛作堆。
　　故山回首家千里，春也隨人容裏來。
　　客裏懷春難遣興，興來姐妹頻呼應。
　　姐有詩歌呼妹賡，清聲聯絡飛花徑。
　　春日懷春，連押杜句，賦得「花徑不曾綠客掃」、「蓬門今始為君開」。
　　　　　　浣雪雲娥曾氏戲題。
　　周尚書看畢，不勝歎賞。遂問愛月道：「扇上所題款式，似是女子名字，卻
又姓曾，汝家老爺有小姐麼？」生見問，又以目視愛月，仍前立在背手搖手。而
愛月又被尚書盤問，沒奈何，乃應道：「委是小姐所題。」周尚書又看了歎道：「真
閨中秀士也。」遂顧生道：「你素能詩，試閱何如？」生接在手中，再三細玩，
知雲娥題中寓意，看了乃對尚書道：「真妙作也。」說畢，生將扇送還愛月。周
尚書又問愛月道：「汝小姐多少年紀？許配誰家？」愛月此時忙裏不及尋思，便
道：「小姐年方十六，尚未許人。」尚書聽了，滿口歎羨。愛月知不得與生通言，
遂謝尚書，以目送生，回首向花間而去。周尚書亦進內宅矣。生見愛月已去，失
此一場機會，仍上樓悶坐而已。
　　而愛月回到紅螭閣，進見雲娥。雲娥問道：「公子黃生今日見汝來時，料必
十分歡喜，暢所欲言，斷非隔牆不見，而若昨天之恨恨也。」愛月搖手應道：「今
日之行幾乎誤了。」便將撞著周尚書並看扇致詢之事，說了一遍。雲娥聽說，歎
口氣道：「語云紅顏薄命，豈料乃薄如雲乎！但我之年，雖未及笄，喜是未曾許
人。但此老知我此情，必萌求親癡想，前已思欲聯姻於筠姐，未獲定聘，豈今日
肯舍我而他求也？」愛月聽了，始悟失言惹事，悔之無及。
　　一日，吳夫人壽誕，曾夫人帶著雲娥小姐並與愛月同到中堂賀壽。忽見一位
丫鬟押著壽儀直至中堂，吳夫人知是周尚書府上送來，祇得收了，遂命雲娥寫貼
謝之。那丫鬟見了雲娥寫貼，便留心去看，不勝之喜。
　　那丫鬟領了回貼，竟自回去。遂對周尚書、周夫人說道：「今日送禮到吳夫
人府上，見那曾小姐果然色色俱佳，有才有福。此謝儀回貼便是曾小姐所書。」
周尚書看了，便對周夫人道：「怎得此女為兒媳婦？」周夫人說道：「此事無難，
但吳伯母自會周旋，此事斷無不成之理。」正說話問，忽見吳府一位丫鬟送貼來，
請鄭夫人赴席。周尚書聞言，密對夫人說道：「此席本當辭謝不赴，但今日以曾
夫人與小姐俱在，正好乘此一會。即託吳年母訂下婚盟，多少是好。」周夫人見
尚書大人如此說，遂對丫鬟說道：「你可代我拜上老夫人，說我少頃即來賀壽。」
那丫鬟領命而去。不多時，又來催請，周夫人祇得上轎赴席。
　　至中堂，敘禮坐下。周夫人指著曾夫人與雲娥，向吳夫人道：「這兩位從未
會過，不知是何貴戚？」吳夫人道：「夫人不知，那是曾夫人，乃光祿曾年母也。
這是令千金雲娥小姐。去歲逃難，寄居於此。夫人從未過來，故未經會面。」周
夫人聽了又道：「一向不知寓居於此，有失迎迓。」因問曾夫人道：「令愛小姐多
少年庚，許聘與否？」曾夫人應道：「小女年方十六，以先夫早近，故未許人。」
鄭夫人道：「婚嫁須當及時，令愛小姐已長成，如何寬得。」吳夫人乃應道：「曾
年母正以此事掛懷。」鄭氏夫人見如此說，乃向曾夫人道了萬福，說道：「小兒
現在求親，曾小姐倘肯俯諾，即仗老年母作伐，感激不朽。」吳夫人聽了，連聲
應諾。未知作伐如何，且聽下回分解。正是：
　　要將淑女婚君子，全仗冰人執斧柯。

第十五回     當局意如焚途窮守義　旁觀心獨醒打點從權


　　詞曰：
　　望恩情美滿，誰知命薄。妒花風雨紛而落。惱是慈幃見短，一味輕諾。將人
斷送，把殘生拋卻。　　慧出旁觀，妙算先操掌握，脫身潛遁那曾錯。歸去也，
故鄉回首，怕無安著。且勿顧，同心寂寞。
　　　　　　右調《鳳凰閣》
　　卻說周夫人到了吳府，敘了坐，見曾夫人與雲娥，問個詳細，遂央作伐。吳
夫人乃對曾夫人道：「周尚書公子，年方十八，才學品貌兼全，老身亦嘗瞧見。
今日既受周年母之託，老身說合此事，不知曾年母意下將何如？」曾夫人聽了，
不勝歡喜，遂對吳夫人與周夫人道：「年母台命，安敢不遵。」雲娥在坐，見各
位夫人如此說，魂魄驚惶，欲待推辭，不便開口。不得已，惟是悶坐低頭而已。
眾人在坐，祇道小姐害羞，但綠筠在坐，能知其意。因插口道：「曾年母亦要三
思，倘異日若返嘉興，又是關河遠隔，不無天各一方之歎。」曾夫人見綠筠如此
說，提醒起來。正在躊躇，誰料吳夫人因前次辭婚，恐周夫人怨己，乃道：「綠
筠小姐不必多言。周公子與曾小姐兩美相當，珠聯璧合。以我看來，倘周公子與
雲娥小姐締就姻盟，於歸之後，曾年母即不返嘉興，亦得與雲娥小姐朝夕相依，
周公子豈有不從之理？」曾夫人見吳夫人如此說，誠為有理，遂決意與周公子結
姻。遂各相敘位入席，互相訂約交賀。
　　再說雲娥小姐心有所思，不能相陪，遂推以腹痛，別了三位夫人，與愛月同
歸紅螭閣而去。三位夫人直飲到黃昏，綠筠小姐尚在相陪。心亦不快，祇得勉強
坐下。陪了上燈，周夫人方纔辭謝回去。回來進內，把求親之事細述一遍，尚書
見說已經允諾，不勝歡喜。
　　卻說雲娥推病歸房，思量無計，有死而已。正悶坐無聊，恰好綠筠別了兩位
夫人，急走入紅螭閣。遂進房中，因對雲娥說道：「不意事乃如此！但不知周夫
人平時從不來此赴席，一旦乃有此舉。」愛月聽了，便將隔亭遞信，被周尚書看
見，述了一遍。綠筠小姐聽了，對愛月道：「汝既素負聰明，對著大人何得說小
姐未婚之事。但事已至此，責汝之失言無益。姐姐急謀脫身之計可也。」雲娥道：
「計將安出？愚姐思之，惟有一死以報黃郎，余無所望。」綠筠沉吟半晌道：「以
小妹看來，周家納聘之期，定在幾日之內，姐姐莫若先約黃公子私會，同愛月即
與之逃回嘉興，以杜目前之耳目。待事過之後，叫黃郎寄書來訴前情。那時尊大
人或是見許，亦未可定。除此之外，無可別圖之策矣。」雲娥聽了，把眉一蹙道：
「妹妹是何言也！卻不聞閨房有範，動必以禮自防，何可以名門女子而作行露淫
奔之事！若是天有不從人願，豈惜一身以報玉史黃郎！且妹妹既與黃郎結下佳偶，
他日自必成雙。愚姐倘有不然，甘心地下。苟以一時之見而起私奔之念，事發所
關不小，周府知之，肯恕黃郎乎？黃郎一罹重禍，不惟愚姐受污，即妹妹之矢志
幽貞，亦歸無濟。一舉而三人受害，孰若一死而兩美能全！妹妹思之，所言自合
正理，不必遷就目前之計也。黃郎前以音耗未通，思而成病，宛轉自扶，幾乎死
者已數回矣。所以尚存一息而遠遊者，以未獲親奠靈前。且以秋闈不第，一死未
足相報知心。後以江中相遇，遂甘心流落，沒身為周府家奴。語云：『士為知己
者用，女為悅己者容。』既慮失身一死，奚惜姐姐身死之後，老母暮年全仗左右
相扶，朝夕看視，姐姐亦甘心瞑目矣。」綠小姐聽了又道：「依愚妹之見，不若
仿司馬相奔之事，脫身歸里，得以聚首一堂。妹以父命，終不解適矣。事有不然，
死亦甘心瞑目。」雲娥終不敢依計私奔，聽了綠筠之話，俯首無言，垂頭掩泣而
已。
　　綠筠見雲娥如此情狀，相勸不能，祇是催其寄信黃郎，令愛月招其進來面商，
或有妙計，亦不可知。雲娥至是乃勉強而從綠筠之計。所謂身已待殂，無望生全
之日﹔心則不昧，尚牽一縷之絲。拭硯拂箋，又成一札。遂命愛月探偵，無人瞧
見，往達黃生。那夜不及即行，雲娥總不放心，仍以此事躊躇不置。直至五更，
方纔睡去。
　　卻說生自那日與愛月同行，撞著周尚書，竟與愛月未通一語。一日，正在樓
中悶坐，忽聞呼云：「司翰何在？大人召見。」生即應命跑下樓來，見了尚書。
尚書道：「前日夫人為公子求親於吳府寓居之曾小姐，籍係嘉興。那日賀壽赴席，
託吳夫人說親，已蒙夫人允諾，茲定於八月十三日行聘，汝可代作一書寄去，如
何？」生聽了，不覺面如土色，不知所措，祇得領命，仍跑上樓，暗想道：「事
出意外，乃所不知。難道小姐亦竟許諾不成？」
　　正在躊躇，低頭一看，乃是愛月伸手相招。生見了，忙走下樓，向西角門開
了出去。愛月亦把紅螭閣小門開了出來，等候著生。黃生走近前來問道：「雲娥
小姐怎麼變卦？愛月姐姐替小生想來，天地間那有此番詫事？待我千辛萬苦尋到
金陵，又是空空沒身周府，欲見一面，亦不可得。」愛月聽了，忙把寄來之書付
與生道：「公子試看此書，便知顛末。急謀脫身之計。」生見了書，不勝喜躍，
即在竹徑之中展開一看。正是：
　　旁人要問榮枯事，鸚鵡前頭不敢言。

第十六回     赴約入深閨雙星對語　束裝開後院一舸偕奔


　　詞曰：
　　輕曳湘裙，慵整香雲。悵今宵、誰料見君。瑟琴鐘鼓，休說詩云。且步相隨，
影相傍，語相通。　　幫襯何人，俠客堪親。入桃源、已得仙津。暫時攜手，避
難逃鄰。趁漏初沉，人初靜，月初升。
　　　　　　右調《行香子》
　　卻說愛月將書與生，生接書就於竹徑之中一看，祇見上面並無封緘，摺為幾
疊，乃知其心事匆匆，未暇封好寄來。攤開細看，祇見上面寫云：
　　小妹曾浣雪手書，達上黃玉史公子文几：
　　素矢葭依，誰料而有翻雲之不測。紅顏薄命，千古傷心。今日之事，又將誰
怨？但念古人，情鍾肺腑，誓以死生。妾雖兒女，非同烈士，何嘗無睢陽齒、常
山舌、子卿節哉！所抱恨者，不能以一死抱我知心。詩云「母也天只，不諒人只！」
事已至此，夫復何言！此生已矣，再世相期。不獲晤君一面，何堪瞑目九泉，而
抱無窮之恨也！伏維前緣未斷，屈玉寒齋，以為死別。
　　黃生看畢，便對愛月道：「雲娥小姐來書惠愛，招吾一會。恰好今宵無人相
伴，可以潛往談心。賢妹可代達此情，訂下小姐，萬望勿誤。」愛月遂領命閉門
而歸。行至雲娥房中，把黃生託訂今夜定來相會述了一遍。
　　卻說生說完了話，亦潛閉小門，仍跑上樓去了。直到是夜更深人靜，回顧寂
然，乃下樓來，輕開角門而出。果然愛月在徑中等候，遂引生見了雲娥。
　　生與雲娥二人敘禮坐下，雲娥道：「自蕉樓一面直至於今，神馳心企，惹得
公子懷情負病，異地失身。不圖意外風波，變生叵測，緣既無終，勢惟有死。今
日得君一面，甘心九泉矣。死後精神定不離君左右也。君當立志讀書，與綠筠小
姐異日完成佳偶，幸勿以妾為念也。若生惆悵，致壞金軀，反以重妾之罪也。」
言已，不覺淚零，嗚咽無語。生聞言，不勝感愴道：「卿若決志九泉，余亦何心
人世！雖綠筠小姐為我待字十年，我為芳卿負癡三載，此中之情好不同，必有能
辨之者。何忍棄予如遺，甘心地下。寧舍一死？即無良策，遂甘決絕，以負知心。」
　　時愛月在旁，見二人情景如此，便向生道：「公子既有妙計，必須迅速一聞。
聘期已近，稍緩則無及矣。」生聞言，復沉吟半晌道：「除非踵文君之俠，無以
卻鄭氏之求。」雲娥遂應道：「妾今日所以競競者，正恐一時失節，千古臭名。
倘或私奔，終為醜行。且請再思別有何策，冀得兩全。否則寧甘死矣，斷不以名
門淑女桑中故事，千秋作話把耳。」生道：「一死決無再生之理。昔日所以苟延
殘喘者，以後會可期耳。若是玉碎珠沉，則亦不能苟全，唯有尋個自盡，以從芳
卿於地下也。若肯依計脫身，斷無淒惶之處。那時同返嘉興，即命家人懇請令堂，
亦獲共回相守。事過然後可以通融，亦可進京應試。若得衣錦還鄉，豈不是千載
奇逢！小生想了幾回，祇是這條妙計。除此之外，別無奇謀，唯有相繼黃泉而結
來生之好耳。」雲娥聽了，祇是垂頭下淚。
　　愛月看了，又云：「公子所言極是，不必狐疑。昨夜綠筠小姐所言，正合今
日公子之見。」雲娥祇是無言，滴淚盈盈而已。愛月見雲娥不語，便對生道：「事
不宜遲，要往嘉興，便可作速買舟，共相就道。」生道：「嘉興路遠，不若近在
此地，有一僻靜所在。小生前在印峰溪交一負俠友人，明日急往印峰溪尋之，若
得見面，圖返嘉興易矣。」愛月又道：「人心不可輕信，事若一露機關，斷難如
願矣。」生見愛月如此說，便將駐春園救濟之慕荊說了一遍，又云：「及至印峰
溪，舟行遇見此人，因知住止。此人負氣，或思報我前情，亦未可得，無敗露之
理也。」因復回顧雲娥，未免有情，難於自禁，遂以目頻送愛月，欲使愛月走開。
愛月知生意，乃道：「公子獨忘記前日竹徑之言乎？」雲娥知說話有因，遂云：「纔
聞大教，容妾三思，倘應如命，定遣月妹相聞。夜深矣，宜暫別回去，無勞公子
久留於此，恐有泄漏機關，即使同去之事亦不得行矣。」生見雲娥如此說，似無
推脫之意，知其決意同奔，無心苟合，遂道：「明日即訪友人，代謀這事。芳卿
幸勿爽約，不妨再謀之綠筠小姐，急宜收拾，暫與分離，幸勿係念尊堂，仍生猶
豫。若後日得以聚首，豈不是先有隆冬，乃有盛暑也！」雲娥聽了，祇不做聲。
須臾，對愛月道：「急送公子回去，慎勿遲延。」生聞言，祇得悶悶辭歸。雲娥
送到階前，祇見一天月色，匝地花陰，遂吩咐生道：「公子仔細行走，奴家去了。」
各自別去不題。
　　次早，生在樓中獨坐躊躇，忽見司墨跑上對生道：「弟隨老爺往雲谷寺送行，
今晚回來，兄可小心看守書房。」說了，遂下樓而去。
　　生見亭中無人，遂鎖了樓門，竟出了府，往東關外而走。不多時，即到印峰
溪。恰好慕荊在溪邊曬網，見了生至，忙打一躬道：「自別恩人，不覺又經半載
矣。今朝光降，不知何諭？」生遂將前事說了一遍，且說欲求足下同返嘉興，不
知允否？慕荊沉思良久，乃道：「舟行甚易，但此事一行，恐周府必告於官，定
求尋究。一定移咨州縣，遍處查尋追究。且金陵返嘉興，一路差船來往，萬一破
綻被獲，仍不得脫身而去矣。以弟想來，必暫寄舟居，權於僻處暫住幾時，再作
區處。」生聞言乃道：「足下深心慮到，開我茅塞。即仗足下出力代謀，日後自
當圖報。」慕荊道：「弟平生最喜成人美事，況恩人有命，即死不辭。今夜弟將
船移在城下歇泊，雞鳴時候城門一開，便可出城登舟，隨潮開駕。」生聞言不勝
喜躍，遂別了慕荊而歸。抵家時已過午，直跑上樓來，向樓窗上面祇管盼望。
　　卻說雲娥一面尋思與生同去，迨及次早，要與綠筠小姐商量。恰好綠筠晨妝
已整，向紅螭閣走來。路中見著愛月，愛月將夜間與生相約返嘉興說了一遍，因
道：「黃公子與小姐所謀暗合。」綠筠聽了，來至房中，為之歡喜。因鼓掌道：「英
雄所見，大抵略同，姐姐休得沒了主見。」雲娥道：「今日身冒穢名，他時如何
相見？黃郎之計，決是難從。」綠筠道：「姐姐又癡了。計已算定，何故躊躇不
決？此時得脫，異日聚首，妹妹自有主意，定不至有天各一方之歎。祇要姐姐力
勸黃郎立志詩書，留心舉業，以彼之才，不患或遺。倘得衣錦還鄉，香車雙擁，
聯臂東床，那時自不忘了這段苦心。」雲娥見綠筠如此說，遂諾其意，已決同奔。
因對綠筠小姐道：「愚姐志堅矣，妹妹勿忘前日之言，好代姐姐照看老母，我姐
妹二人從此拜別。至於終身之事，斷不可使東西隔絕，以致有初終不保之事。」
言已，不覺掩面大哭。綠筠見了，亦覺淒然。須臾，各拭淚作別。
　　綠筠小姐進內取了一包白銀出來，對雲娥道：「姐姐此去，關山渺渺，歲月
悠悠，好與黃郎小心自愛。聊具些小薄儀，用表微意，望姐姐笑納。」雲娥小姐
見綠筠厚情，有意相贈，祇得收了。兩下各傷心不舍，直坐到傍晚，乃含淚而別。
　　雲娥送了綠筠回來，步至前庭，忽舉頭一看，見生在樓上一人顧盼。遂命愛
月往亭邊等他，並吩咐愛月，見生說「我決意同奔」之事。愛月行到門邊，將門
開了，行近呼生。生乃開門出視，愛月遂以生說明。生聞言不勝歡喜，對愛月道：
「我今日往尋友人，他已應允，訂以今夜五更時分，潛出城外登舟，順潮開去，
暫行躲避。煩姐姐轉達小姐，訂其千萬勿誤。」愛月聽了，急走入房中，對雲娥
說了。雲娥乃命愛月報生，訂於是夜五更而行。正在談些閑話，司墨此時已從雲
谷寺回來。生恐知覺，遂別愛月而去。愛月回來不題。
　　是夜五更，生乘司墨睡熟，遂將隨身各物及詩札潛負下樓，向西角門竊出。
果然愛月在彼等候，遂引生入見雲娥。此時雲娥亦收拾已便，乃與生偷門而去。
　　須臾雞鳴，城門開了，三人竟出東關，慕荊正在城外相等，遂相引登舟，開
船而去。祇道風平浪靜，順水安流，豈料變生意外，生出事端。正是：
　　世路險巇方跳出，中途陷阱又重逢。

第十七回     出門逢劫盜借重頂缸　登岸遇捕差包藏對簿


　　詞曰：
　　意外風波鬥筍奇，啞冤難白致生疑。方欣脫網纔離局，誰料？門開人去賊來
時。　　圓轉鶯儔歡正洽，何不，同心廝守莫分離！挫折經官由自誤，直認，拐
逃強劫費尋思。
　　　　　　右調《定風波》
　　卻說生與雲娥，竟偷逃出去，亭門盡開。不期事偏相值，適有強盜經過。見
門大開，提刀直入。驚醒司墨。司墨聞有人行，急叫道：「司翰兄尚未睡耶？」
不聞生應，司墨疑惑。不放心，急跑下樓，於月中一看，見是強盜，遂高聲喊叫。
內一管家聞道出來擒捉，不料被強盜用刀砍倒在地。司墨昏亂，遂躲在假山之後。
　　須臾賊去，司墨急跑內衙，報知尚書大人。尚書聞報，急命點燈，即到亭中
觀看。祇見一管家被殺在地，忙問司墨道：「司翰何在？」司墨應道：「彼倚樓頭
悶坐，令小的先睡。小的睡去，不知司翰何往，遍呼不見。」尚書道：「此賊便
是司翰何疑。」司墨道：「方纔躲在假山背後，於月下看見此賊是鬍鬚大漢，非
司翰所為。」尚書又道：「司翰乃是同謀合伙，所以與賊同去。」遂命點燈巡看。
卻見吳府亭門亦開，又令家婢提燈進府報與曾夫人，夫人慌了一嚇，乃攜燈到紅
螭閣一看，雲娥、愛月俱不見了。曾夫人驚哭道：「我兒及愛月丫鬟俱被強盜劫
去。」少頃，吳夫人出來，亦驚云：「焉有此事！」說畢遂命丫鬟同周家丫鬟往
周府呈明周尚書。周尚書聽了，跌足道：「奇哉！這等看來，乃是司翰平日與曾
小姐有些動靜往來，故乘夜靜私逃出去。想是欲劫吾財，不料知覺，撞著管家，
殺倒在地。但此事不可外揚，明日祇以深夜劫殺人命為詞，告官遍緝。若獲司翰，
則曾小姐與愛月之蹤跡自明。」司墨又道：「但事辨真假，若論劫殺，定非司翰，
不可冤屈。」尚書大怒，罵道：「狗奴饒舌。」吳家丫鬟叩謝尚書，向後門歸去，
將尚書所言一一對二位夫人說了。吳夫人又道：「原來賊乃自家人，明日告官追
尋，是劫是拐，又難明白矣。」惟有綠筠皆知道，又以劫殺家人，不敢說出。是
以曾夫人以此憤氣，反是綠筠小姐在旁解勸。
　　直挨至次早，周尚書果令管家遞狀，祇以逆奴劫殺為詞：正犯家人周司翰本
係嘉興人。本府看了狀詞，乃人命之案，加以尚書勢頭，即刻移文各州縣，訪緝
命案犯人。仍著管家同公差遍處巡緝不題。
　　卻說生與雲娥出城，到天明時分，舟已潛行三十餘里。到一處地方，名紫墨
嶼。煙火俱絕，人跡鮮到，青山碧水，景色頗佳，乃泊舟於此。三人時在舟中，
或吟詩煮茗，聯句彈琴。王慕荊則往來照看，伐蘆為炊，下釣為饌，卻喜全無知
覺。
　　黃生在舟中與雲娥所吟詩句，略述一二：
　　輕舟潛泊碧流邊，昔日妝樓別一天。
　　縱說同心成好伴，轉教異地對愁眠。
　　身如介石憑誰訴，情比慈烏有夢傳。
　　山色溪聲都領略，回頭佳話已前緣。
　　　　　　雲娥曾浣雪稿
　　臨流對影綠荷邊，聯袂交卮醉晚天。
　　螭閣當時勞遠盼，扁舟此日獲同眠。
　　最憐待字深閨閉，不作江中韻事傳。
　　若是臨歧多一念，難完五百好姻緣。
　　　　　　嘉興黃玉史稿
　　一日，天將傍晚，生見岸上無人，欲登岸一遊。雲娥道：「不可被人瞧見。」
生道：「無妨。」遂命慕荊移舟上岸，信步玩景，口佔有一律云：
　　萬峰盤疊石蒼蒼，一片清溪隱碧篁。
　　斷續板橋分路置，參差灌木有花香。
　　浮鷗飛鷺雙雙見，回雁交鴛兩兩翔。
　　紫墨嶼邊舟泊處，看來無景不瀟湘。
　　吟畢，又行數武。正欲選石打坐，不期為周府家人及公差撞見，遂將鎖鎖生，
大聲喝道：「好個劫殺害命之賊！」生聞言，不勝駭異，忙問道：「列位何事？」
公差應道：「汝夜進周府，殺人逃走。好同我去見本府太爺。」生聞言暗想道：「我
與雲娥月夜私奔，豈有劫殺之事。」深與公差辨了許久，不得脫，乃同到城中來。
一路以口問心，又想道：「我到公堂直認拐逃，劫殺非我，可以相寬。」又想：「若
認脫逃，一則累我雲娥小姐，一則累我俠友慕荊，不如認了劫殺。」
　　須臾，到了城內，恰好太守晚堂。公差將生押到臺下。太守將生一看，暗想：
「此人眉宇清秀，舉止軒昂，必無劫殺之事。」於是稍稍加刑，叫生供招。生仰
天叫屈，因道：「今日之事，供招亦死，不招亦死。」遂自執筆親供。祇見供詞
寫道：
　　周司翰，良家子也。訪舊金陵，託身周府。公子命為筆墨詩奴，事曲意深，
知我者惟有白雲與明月耳。前宵劫殺，波及翰身，赫赫明明，在上在旁，必有能
辨之者。今刑臨勢迫，死易言難，既甘認殺，奚必辨其燭影斧聲！而別有傷心，
誰可憐乎！王孫芳草，在前三尺，敢不供招！
　　太守看畢，大加歎息道：「天下安有斯文才士而行劫殺之事！」細玩供詞，
恐為誣枉，因吩咐衙役松了刑具，權且收監。生負罪不伸，何堪憤恨！
　　迨及次早，周尚書又來託太守作速申詳，以便上行處決。挨了數日，尚未申
詳，皆太守故意遲延也。周尚書一面命家人乘其拿生，一面路密訪了雲娥蹤跡。
正是：
　　潮生水面人無主，浪疊江心自不平。

第十八回     事發為多情投供出首　思寬由太守改讞問流


　　詞曰：
　　宿水鴛鴦，待吉交頸，肺腑相傾，艱苦願同嘗。事發投詞，潛逃自首，申訴
求詳。　　太府風情偏重，開冤獄，判才郎。道非他劫殺，難饒拐，定罪名流犯，
三千里外，發遣窮荒。
　　　　　　右調《好女兒》第二體
　　卻說雲娥見生登舟玩景，許久無歸，乃著忙。適慕荊送食物至，雲娥與愛月
對慕荊道：「不知公子上岸，為何半日不見回來，得勿被人瞧見，遭其所獲乎？」
慕荊聽了，不及相答，自家急上了岸，沿江尋討，不見蹤跡，於是直趕到城內來。
約行十餘里，不覺天色已晚，舉步難行，城門已閉，權在古廟投宿。
　　雲娥與愛月兩人守在舟中，自慕荊去尋黃生，直等至上燈時分，猶不見回來。
二人知事必露，生乃為其所獲矣。獲去料必受刑。雲娥與愛月哭了一夜不眠。次
早，尚且不知消息。
　　卻說慕荊，睡到天亮起來，急跑進城尋討，直至府前探偵。知生拿到，並已
供招劫殺矣，慌得手足俱軟。但事已至此，無之如何。歇了須臾，祇得飛跑轉去。
直至飯後，行到紫墨嶼，遂上舟與雲娥說明被拿供招之事。雲娥與愛月聽了，驚
個魂不著體，頓足呼天。因道：「是夜與黃郎私逃出來，那有劫殺之事？恐是浪
傳。」慕荊應道：「所殺有人，非誣公子。然公子實非殺人，恐是周府怕有私奔
事發，不成雅觀，是以妄報劫殺，亦未可定。但堂堂相府，以拐逃株累，乃自殺
人，實無是理。此中顛末，真所不知。而黃公子想未供及私奔一節，恐必株連小
姐、愛月。是以直認劫殺就刑，使我大家得以乾淨，亦未必見得。」雲娥聽了，
乃對慕荊說道：「他若是供招，死難免矣。我與愛月自家挺身出首，可於死罪求
寬，或從輕減，亦不可定。」
　　主意已決，遂命慕荊撐船近岸，乃與愛月上岸同行。慕荊亦登岸，去雇小轎
兩乘，約直抬到城內及府堂放下。腳夫乃如命，直到府前放轎。正遇太守升堂，
雲娥奮不顧身，高聲叫屈。太守堂上聽見呼冤，急命衙役帶見，不多時，帶到堂
上。太守把雲娥一看，原來乃一位紅粉女娘，姿容傾世。太守問道：「這位女子
何事呼冤？」雲娥乃乞取紙筆，自寫親供。太守遂命行役取筆硯紙墨與雲娥。雲
娥伏在地下，直筆寫完遞上。太守令衙役取上來一看，祇見寫云：
　　曾雲娥，原籍嘉興，父官光祿。稚年從事詩書，弱質深藏閨閫。自是綠窗靜
女，金玉為心。豈慕南陌投金，稍萌妄念。不幸家君捐館，母子孤單。繼以祝融，
樓臺皆毀。因來舅氏之居，遂鄰黃玠之宅。黃玠非他，乃司馬酉山先生嗣也。擁
書萬卷，環竹一亭。妝樓聆吟詠之聲，憐才非關慕色。飛燕效淑真之賦，寄意實
出傾心。厥後，雲徙金陵避難，玠離本郡相尋。乃覓跡千山，方識依棲於吳府。
留情隔第，故謀投靠於周家。昔乃翩翩公子，漂零之狀堪憐。遇合之緣既再，時
傳秩秩德音。然百兩之將，彼也有懷莫展，迨冰期之吉﹔此則亦愧桑中，寧效遠
送之孟姜，不學窺簾之梁女。方欲上啟慈幃，永隨巾櫛，詎意別陳聘帖，已施鶯
蘿。則緣既無終，思惟有死，而情所弗禁，計及行權。故月下潛蹤，棲舟墨嶼。
豈意中宵遇暴，畢命花園。而勢宦不識名流，竟以奚奴相待。是夜詢知行遁，即
將劫殺為詞。念雲與玠棲遲尚無百里之遙，出奔已有兩月之久。果其罪有難原，
實願殞身堂下﹔苟其愆尤可贖，亦將三訊方明。然玠竊恐私奔事露，故甘冒罪受
刑。又思波及冤深，所以捨身隱諱，非望幸逃三尺，實思代友伏辜。玠則何人，
而遭此慘！相如之賦未售，空歎讀書萬卷，曾參之誣不辨，必將飲恨九泉。此雲
之所以拊心涕泣而不能自已者也。伏望高懸明鏡，洞察秋毫，解網商湯，憐才漢
武。則在報德之心，寧共有生之日，跪陳詞以自首，甘認罪而雪冤。
　　太守看畢，不覺拍案驚奇，歎道：「好個奇才女子也，真乃不負一個癡腸書
生。以雲娥之申訴，因知私奔事真，劫殺事假。」遂命衙班將雲娥權且取保回家，
以後復審申詳。一面命轎去見周尚書，說知其事。
　　尚書見說，遂對太守道：「以此看來，劫殺尚是他人，與他無涉乎？」太守
道：「正欲一扳大人台駕，同至敝衙，當堂面審。倘有不明，情願即日掛冠。」
周尚書見太守如此說，祇得同到太守堂同來。
　　太守升堂，遂令值日衙班，帶出一干人，當堂面訊。周尚書造以劫殺無疑，
以所殺有人，明明證據。太守見如此說，想道：「若要訊明，必須有人作證，方
可正刑，如何妄斷？」乃問生，生道：「要證甚易，那一夜私逃，惟有伺候書房
名司墨者同宿亭中，在下有無劫殺，一問可知。」太守聞言，即著公差拘押司墨
上堂質訊。
　　須臾之間，司墨帶上。太守見司墨帶來，便道：「本犯死生，在汝一言而決，
汝可從實招來，不可冤屈了他。」司墨素亦能文，嘗陪吟詠，與司翰同在公子左
右得來，所以亦能提筆。遂於堂上提筆直供，祇見上面云：
　　具狀干證周司墨供得：是夜更深，欲與翰同睡。乃翰似有所謀，命墨先睡。
不知夜半時分，墨睡方濃，送與鄰亭曾小姐偕奔出去。適逢巨盜提刀經過，且入
亭中。劫財之時，墨醒呼翰，不見聲音，是以大聲喊叫。內宅走出老家人，被盜
一刀砍倒。墨驚，閃在假山。而月色正明，細認賊乃鬍鬚大漢，與翰無干，所供
是實。
　　周尚書見司墨供出雲娥，氣忿不勝。太守聽了實供，不勝歡喜，乃帶笑向周
尚書道：「貴价所供，乃見實情。」又當尚書之面。命堂上衙班帶了雲娥前來質
訊。遂於堂上結了批詞，但見上面批云：
　　審得黃玠與曾雲娥，皆係嘉興人也。前因詩帕之贈，遂訂婚姻之好。去歲雲
遭家難，避跡金陵。嗣後玠訪真跡，託身相府，則周之司翰，即浙之黃玠也。謂
非雲娥之故而為誰乎？乃尚書未審前因，竟為子兒擇配。而雲娥不忘舊好，爰訂
昏夜同奔。情也，亦誼也。孰意天不從人，適有強盜之劫殺﹔事偏偶值，不無瓜
李之嫌疑。嗟嗟，一介書生，既慕紅綃，行夜遁異鄉。公子敢將白刃殺手人！雖
有劫殺，既非其罪，合就招誘之律，共定厥辜。即將本犯發配北軍，餘皆釋放。
真盜另為緝獲，毋得抗違。
　　太守判畢，隨命雲娥、愛月仍歸本第，不得爰例相拘。而司翰乃寄身周府，
非同拐騙之流，著其軟監長流，即行起解。黃生判畢出來，恰遇慕荊亦在府前探
信。二人因暫別公差，跟雲娥轎後同到吳府而來。正是：
　　相逢誰是黃衫俠，知己先沉不測冤。

第十九回     深心憐燕侶密贈盤纏　援手仗蘭交託馳緘札


　　詞曰：
　　夜奔偏遇盜行兇，阻歸帆，計成空。襤褸累囚，誰訴難窮途。默念長流人去
遠，千里外，橐愁空。　　地分霄壤不相同，面稀逢，夢常通。記得先時，磋切
雪窗中。極目關山思救援，勞俠客，一緘封。
　　　　　　右調《江城子》
　　卻說綠筠知雲娥出首，幸得風流太守代為減罪，祇配北軍，遂修一緘，並具
白金二百兩，共封一包，祇叫家婢俟生起身之時，密貽於生。恰好雲娥歸家，強
顏見了曾夫人，被曾夫人痛罵一場，祇得吞聲忍淚。見了綠筠，不勝懊悔，綠筠
為慰藉，仍將自己要致書贈行之情詳說一遍。正擬議間，忽為夫人傳喚而陳晚飯。
雲娥、愛月無心喫飯，綠筠祇得自去喫了。
　　大家正喫飯時，有二家婢進來道：「黃公子在外，要來拜別曾夫人，要求曾
夫人一見。」曾夫人道：「我亦何顏相見？請公子退步。」吳夫人道：「年伯母差
矣。事已至此，便是曾門佳婿，正宜一見，勉之矢志前驅，無忘舊好。難道周家
到此尚有言說！且全未受聘，彼亦無詞生波，何故卻之？」曾夫人聽了吳夫人之
言，亦覺有理，遂起身帶家婢出到廳前見生。對生道：「年少書生，浪蕩不軌，
殊可羞人。但事已至此，公子正宜矢志前驅，恢宏大業，老身仍留東床，待君坦
腹。」生云：「晚生癡情狂妄，開罪高明。得蒙老夫人容恕前愆，仍念舊好，晚
生銘入五內，終久不諼。」曾夫人又道：「雖是如此說，但公子今日罹難，難道
令尊翁老大人都無門人故友，可以代為解圍者乎？何不修書達之？」生聞言，便
對曾夫人道：「懵懂思未及此，倘非夫人指示，晚生幾至忘懷。早歲有友人，復
姓歐陽者，名穎，與婿頗稱莫逆，現在京中，官居內翰。莫若具書道達苦情，諒
渠必能排難。」曾夫人答道：「好極。」遂命家婢取出文房四寶，付生修書。
　　適綠筠亦在廳喫飯，聞曾夫人外堂見生，早已同吳夫人站在屏風後詳聞其事。
遂跑到紅螭閣，將生與曾夫人問答之言詳述了一遍。且道：「公子尚在修書，姐
姐莫若遣月妹將小妹所封書及白金一緘，乘間貽之，豈不是好？」雲娥遂將包封
銀子付與愛月，仍一面同綠筠步出外廳，站在屏風之後偷覷。
　　須臾，生寫書畢，復對曾夫人道：「書已封畢，無人可往，奈何？」夫人未
及答，恰好愛月在旁，乃說道：「可惜昨日紫墨嶼舟人不在此間，彼甚負俠，有
託斷然無疑。」生聽了，不勝歡喜。乃道：「必須此人前去方好，剛纔已同我來
門首。」生遂出去招入。半欲寄書緣由對慕荊說了。慕荊道：「今日恨不得插翅
代公子效勞，何況北行一事。小弟去也。」曾夫人見慕荊如此說，即命愛月取白
金十數兩，付與慕荊為盤纏。慕荊乃別曾夫人、黃生而去。
　　是夜，曾夫人知生明日起解，不忍相離，直挨一夜無眠。次早差押登程，夫
人出來相別。生不得已，同押差而去不題。
　　卻說司墨自堂供救生之後，不敢回家，恐尚書重處，遂奔廣教寺投宿。見一
僧僮在門下，方在掃地。見司墨來得慌忙，便問道：「兄長仙鄉何處，高姓大名，
甚事著忙到此？」司墨道：「小弟城中人，姓周。」說猶未畢，那僧僮便接口道：
「兄長既係城中，曾識我嘉興黃公子否？」司墨見問，益加倉皇，忙答道：「小
弟略識此人，不知師兄問彼何事？」僧僮道：「實不相瞞，黃公子原是敝主公。
小弟在家，原名墨奴，祇為跟公子來此拜訪友人，不知何意，將小弟寄在本寺。
弟亦嘗到城探問，竟無人有識者，所以一遇城中人，每每問及。不知足下何以相
識？」司墨道：「小弟倘非為黃公子，今日何為到此？」僧僮道：「卻是為何？」
司墨遂將生前情及私奔受屈，幸得改配北軍之事一一說了，且說：「弟恐歸家被
責，無路可逃，奈何，奈何？」墨奴聽了，大哭起來，向司墨深深一揖道：「今
日若非足下救我公子，我主僕斷無相見之期矣。今足下擬欲奔逃，弟有一處可投。
家公子在家時有一位知己，復姓歐陽，同窗讀書，皆是小弟服待。前進城探公子
消息，聞歐陽相公已中了進士，現為翰林。莫若同小弟往京，投其門下，諒彼決
然收留。且公子現今發配北軍，途中或得相遇，亦未可知。至於一路盤纏，前日
公子付有十餘金在弟身邊，可無虞也。」司墨道：「這等更妙。」說畢，墨奴遂
邀司墨入見長老，祇以生來招為詞，即在寺中宿歇。次早，二人遂辭了寺中眾人，
向北而去不題。正是﹔
　　閑忙不問榮枯事，萬里前程且共行。

第二十回     俠客阻行旌蹇遭伏莽　流徒除解鐐亨通班荊


　　詞曰：
　　奔波不憚將書帶，釋紛始表男兒概。那知偏遇黑旋風，腰纏解，孤身在，窮
途撞入強梁界。　　非與潢池同一派，獨泊祇欣無阻礙。流人聞報此經過，兵一
隊，馬一隊，劈開手鐐馱歸寨。
　　　　　　右調《天仙子》
　　卻說王慕荊領了生書，即日啟程，向長安而去。一日，行到山東地方，歇了
客店，不期狂雨大作。那一夜適有竊盜，將慕荊行囊負去。次早慕荊起來，見了
行李不在，遂慌忙遍尋，不知去向。乃跌足道：「我受知己之託，一旦至此，連
身上盤纏皆空。但到得京師，亦願相與，曾榮我友人封書亦被竊去，如何是好？」
須臾想道：「近聞此大義山有一伙哨聚，日夜在山下劫人財物。此山乃北京通衢，
凡發配罪人，皆從此經過。莫若投入夥中，或得遇著公子經過山下，別生區處，
豈不是妙？」主意已定，遂向大義山而來。
　　果見一伙巡哨，慕荊遂將投充情由對諸眾夥說了。那一夥見慕荊狀貌非常，
山中正少元帥，遂奉慕荊為主帥。慕荊命眾人日夜巡緝，凡有罪發配的，俱要通
報，切不可妄傷一人。眾人領命在山下巡緝，不敢虜掠平人，遠近皆服。日挨一
日，祇等黃生到來。
　　卻說黃生自同押差起解，是夜歇在店中。將綠筠所贈，不識何物，取出來拆
開一看，但見一緘書信，祇見上面寫云：
　　妾吳綠筠襝衽百拜，謹致書於大三元夫婿玉史黃公子文几：
　　昔者先嚴在日，與尊翁大人朝夕以詩酒相過，親連姻婭之情。繼之而尊翁退
居捐館。斯時也，公方七歲，妾甫六齡。先君在日，每有道及此事，未嘗不感慨
欷歔：也。乃不數年，亦以在官淹滯。臨別切切遺言，妾心佩之不忘。爾時摯眷
歸里，雖荷尊堂致書尋約，奈家慈以子母孤孀，不甘遠別，此事竟以中阻。嗣後，
君居浙右，妾處江南，天涯隔阻，消息茫茫。妾以閨壺少娃，欲言無自，此待字
深心，埋藏十載，君皆不得而知也。因是頓忘舊好，爰締新交，停琴拾帕於故園，
訪跡賣身於異地，意中所屬，全非十年待字者矣。孰意天緣巧合，君之意中人，
少時與妾締交，客歲以家中值難，寄跡敝廬。花晨月夕，不肯說出此段機緣。佳
人舉止，未易窺測。已不謂名流作事動關耳目，花朝月下錯認投書，遂使經年所
諱，一旦皆知。於是兩人一心，共傾衷愫。既瀝肺腑之私，爰訂終身之好。從今
以始，以為可以聚首一生，百年成對矣。詎料意外風波，周家作難。此時公子意
中豈計及偕奔之事？乃昔以禮自持，偏會教人權遁。風流有債，致使翩翩公子前
則辱身，後則賈罪。妾以少不更事，祇知設策機宜，乃致累君及雲姐。事已至此，
悔亦何言！公子正宜努力前驅，便途燕邸，順納北雍。倘得上苑觀花，前既有言，
復當如約，與妾矢守貞，以待東床坦腹。外奉白金二百兩，少佐行裝。君倘不忘
舊好，仍念新交，暫且斂翼就途，終能飛鳴天外。臨歧唯以小心行李，珍重加餐
為囑。
　　生看畢，不勝歡喜。把另一封包展開一看，乃是許多銀子，於是乃寄懷二姣，
口佔有二律云：
　　孤舟紫墨嶼，銀燭影依依。
　　寂念今宵冷，愁從昔日歸。
　　漂零還有債，遇合願何違。
　　不語思鄉處，峰前月色微。
　　　　　　右句客中懷雲娥
　　不有拋書誤，安知舊愛心。
　　閨中人比玉，燈下字如金。
　　客逐千山遠，愁成一水深。
　　青衫雙淚濕，道路渺難尋。
　　　　　　右句客中懷綠筠
　　吟畢，次早仍同押差起解。
　　一日，行到山東地方，遂於大義山經過。忽見樹後走出一夥，中有一大漢，
忙將生直扶而去。那押差驚得面黑，俯仗伏於地。須臾人散，不知生去向。祇得
稟了地方官，報個被盜殺了，領文準了而去。
　　那一夥扶生到了山中，驚得黃生魂不附體。大漢對生道：「公子切勿驚惶，
小弟王慕荊，在此相救。」生停了良久，始醒。慕荊遂將被盜投夥之事說了一遍。
生道：「今日救我固妙，若後日事黨覺，寧不重弟之罪耶？」慕荊道：「公子勿慮，
弟已籌之熟矣。事已至此，須改名換姓，往他鄉住了數時。待試期將近，那時弟
與兄同到京師，訪歐陽內翰。既係友人，或相通聲氣，求取功名，亦不可知。若
獲衣錦還鄉，重續舊好，豈不妙甚！」生聽了，不勝欣幸，遂改姓李，名之華不
題。正是：
　　心已明知難駐足，不妨事急且相依。

第二十一回     半畝奮三冬燖溫舉業　雙閨分兩地贈報清詞


　　詞曰：
　　魚龍寂寞需時候，權展卻，眉頭皺。五典三墳鑽要透。芸窗冷淡，雪案寒寂，
日自勤昏晝。　　同休共戚期相守，別雁離鴻遽分手，盡把衷情傾錦繡。摛詞佳
句，短吟長調，　贈答尋常有。
　　　　　　右調《青玉案》
　　卻說黃生改了姓名為李之華，即於寨上宿了一夜。次早，王慕荊辭了諸夥而
去，同生走出城外鄉塢，地名梓香里，賃得一座書房。而慕荊仍以漁樵為業。荊
則打魚，生則讀書。生每於柳下花前寄懷雲娥，淚滴青衫﹔追憶綠筠，愁深碧水。
說不盡遠離之意，題殘尺幅，展看單箋，抱無窮憶故之思，傍他山寄跡，以佐饔
餐，日惟感激不題。
　　卻說曾夫人與雲娥，自生起解之後，亦覺無顏吳府。一日，曾夫人對雲娥說
道：「兒為此事，似傷大雅，今有何顏在此見人。且周家即在比鄰，豈不玷辱先
人門面！」正在躊躇之際，忽見有少年尼姑，年方十五六上下，直進涌碧軒，求
見曾夫人，且言抄化。曾夫人定眼半晌，對那少師姑說道：「師父何來？」尼姑
未答，而愛月便道：「此位師姑莫非是我家惜花乎？胡為賣在嘉興，忽而金陵？
又胡為易女服而尼姑？」那尼姑見愛月如此說，尼姑因細認了，急向曾夫人叩頭
說道：「小尼前蒙老夫人賣與商人，商人將為妾。孰意正妻懷妒，私將小婢賣與
娼家為妓。但惜花素蒙老夫人教養，豈甘失節青樓？那夜走到尼庵，祝髮皈依，
法名一水。去歲同師父江南抄化，遂到金陵，寄跡於城外白梅庵。纔到吳府募緣，
吳夫人命入後軒，乃得見我夫人和我小姐，實乃有緣相會。但不知我夫人和小姐
因甚到此？」夫人聽了，知是惜花，便將來依顛末一一說明，且道：「我今無年
可投，在此亦覺不便。」那師姑應道：「到是小尼庵中可以寄跡，祇在離城十里
許，不知夫人和小姐肯去與否？」夫人聞言，不勝歡喜，乃道：「窮鳥奔林，何
須擇大。有一棲身之處便可相安，有甚肯不肯。」
　　夫人說畢，遂帶著雲娥、愛月來到廳上，將認婢投庵之事因對吳夫人與綠筠
說了一遍。吳夫人與綠筠聽了，遂百般苦留。奈曾夫人去志已決，祇管辭去。兩
下難分，不得已，乃別了去。仍囑咐吳夫人道：「倘小婿黃生有些消息，伏乞命
人往白梅庵相聞，老身仍命家婢時常進城問候起居。」說畢，大家各登轎，同著
惜花向白梅庵而去。
　　那綠筠卻不忍刻下割舍，淒淒切切，無可奈何，祇得將私訂終身之事囑了一
回。因口佔有二絕，以為贈別之作云：
　　於今索處伴無從，去去離離總悴容。
　　不識禪關渾近遠，深閨可得聽疏鐘。
　　梅花路人小橋湄，十里相思莫寄知。
　　還有淒涼芳草怨，傷心不獨為分離。
　　雲娥臨別，亦步綠筠之韻和詩二首云：
　　回首名流何處從？強留客地倍羞容。
　　心中別去還相憶，祇聽茅庵靜夜鐘。
　　故山遙隔碧流湄，欲歷千溪訪所知。
　　行客依然為寄客，那堪別地又言離。
　　雲娥和韻畢，綠筠小姐送至外廳，兩下相別而去。
　　那惜花帶著主母與雲娥小姐並愛月共為四人，不多時到了白梅庵來。遂將夫
人借寓之事，與師父說知。那老師父見三人來，俱是同鄉，又是官家宅眷，遂命
小尼打掃客房，整潔安靜，乃請曾夫人、小姐居住歇宿。
　　自是而後，曾夫人與吳夫人每欲相見，即遣婢往來，各相慰藉。不覺韶光易
過，又值三春時候。春色重來，而情有所感，自見於詩詞筆墨之下。故雲娥與綠
筠多以詩詞來往。綠筠嘗作四時詞，以貽雲娥云。其詞曰：
　　纔一別，又是陽春節。帶雨梨花門深閉，懷人腸欲折。　　人在天涯雨雪，
一向音書斷絕。兩地心思思不竭，沾衣紅淚咽。
　　　　　　右調《謁金門》
　　紫燕掠新泥，上下雙飛東復西。不管離人添別恨，淒淒妒汝翩翩日並棲。　　
楊柳綠盈堤，寸心轉輾望偏迷。試問白梅庵裏客，日日並香閨，春來猶億燕雙題。
　　　　　　右調《南柯子》
　　寂寥秋夜睡，覺香鬟不整，曲欄桿外月光冷。空階積綠粘脂粉，涼夜葉交飛
金井，梧桐墜，又恨同心人。思欲寄愁箋，茅庵隔遠言難盡。　　惟有殘燈影帳
裏，相棲冷，慵起推窗。恨盼長安遠，魚雁音書難作準，幾時掛月在梧桐，卻把
離情細細問。庶幾不負兩青春，寶枕垂雲方睡穩。
　　　　　　右調《瑞鶴仙》
　　片片花飛寒夜，短枕單衾。三處棲遲唯怨別，夢魂何自更追尋。隔在天涯人
萬里，不知何處月偏明。有懷今夕自愁深，祇有姮娥知我心。　　飛葉連天作墜，
梅花帶雪成林。那堪此際斷佳音，惹得懨懨病不禁。人面憐將花共瘦，不因惓寢
聽雞鳴。若有夢中相見，使人無事恨離情。
　　　　　　右調《河滿子》
　　雲娥與綠筠相隔不相見，作排律貽之云：
　　別後情何似，明河隔素心。
　　妝慵頻墜髻，意懶絕鳴琴。
　　歲月人間異，音書天際沉。
　　離思愁不耐，獨坐恨難禁。
　　連袂歸何日，春風又變今。
　　淒淒留客地，寂寂閉梅林。
　　容比花同瘦，愁方水更深。
　　那堪依古剎，況乃類棲禽。
　　鐘鼓松堂暮，煙雲竹徑陰。
　　掩窗留燭焰，吟夜惜分衿。
　　莫訴相思苦，常凌節序侵。
　　半衾曾對榻，一信重如金。
　　夢殘心自警，人去香難尋。
　　以余情渺渺，知汝語愔愔。
　　持此聊相答，腸攢懶步吟。
　　卻說雲娥瞞著夫人，且常致書訪生消息，竟在白梅庵住了不題。正是：
　　獨有神方能駐景，休將鳳紙寫相思。


第二十二回     好友作門生暗中摸索　嬌娃充選侍格外搜求


　　詞曰：
　　蘭紛紛，桂苑扳花。思入丹霄，彩奪朱霞。離別經時，憑空一顧，識是名家。　　
詎知纔別，拔萃佔高魁。正慶排班，佳麗出色選嬌娃。不許停車，待哺寒鴉。調
奏琵琶，目盼飛鴻，恨遍天涯。
　　　　　　右調《入桂令》
　　卻說司墨同著墨奴，別了廣教寺，向北京而去。一路查生蹤跡，到處杳然。
兩人直到北京，便來投那歐陽生內翰衙門。便對衙班說道：「託為傳言，說有黃
公子家人求見。敝處嘉興。」門役遂引兩人進見歐陽生。
　　墨奴見了歐陽生，遂將別後為事問流、現充北軍一一說了。歐陽生聞言，不
勝駭異，長歎一聲，乃道：「原來與我左別後，因情誤事，遭此意外之憂。今既
長流北軍，不時即應解到。等其到後，自必力為周旋。」說畢，遂命長班往各驛
遍查黃生蹤跡，各領歐陽大人之命而去。司墨與墨奴在府內住了。
　　卻說黃生同著慕荊住於梓香里。到了次年，又值大比之年，遂商量欲往北京，
納監入闈，兩人遂收拾北上。是科恰好遇是歐陽翰主試，遍行回避，不見外人，
入闈去了。生到聞此消息，不勝悵恨，祇得援例捐監，易名李之華。三場已畢，
仍同慕荊宿於客館。主卷乃歐陽生，看到黃生一卷，反復贊歎。暗想道：「看此
卷文字、筆力，全似我友黃玉史，若非其人，安能有此？」又想道：「我友已經
發配北軍，我既令人遍查蹤跡，保得無罪回家，已為萬幸，豈其到京，又能赴試？
此必非其人也。我如今祇就卷取文，若是吾友，更為快意﹔如不是黃生，得了門
人若此，亦不負我衡文巨眼矣。」遂將生卷拔取第一。
　　到了揭曉日期，眾位官員俱在公堂揭封謄榜。歐陽生先將元卷拆開一看，意
中亦欲黃生高中。不期封拆起來，乃是李之華，內仍注著江南應天府籍。不是黃
生，頗覺意中不豫。而榜上遍查，又無黃玠名字。
　　到了次日，同年俱來赴宴，解元乃居上座，歐陽亦在。那時細認，原來解元
乃是黃生。生已知座司乃是歐陽，但於公堂，不敢說起舊話，祇得宴罷別去。歐
陽生回去，即命家人去請李解元相見。
　　卻說李之華來見，說些闊別套頭，大家歡喜。歐陽生遂將場中取卷，即疑我
友說了一遍，又將司墨與墨奴來投說了。生令之相見。而慕荊乃隨黃生同來，遂
各相歡飲。乃命司墨、墨奴執壺，一齊飲到三更，方同慕荊辭去。生回寓所，以
待會試場期。
　　卻說周尚書，自曾小姐親事不成之後，且見司墨奔逃，日夜著惱。一日，周
公子自浙江歸，尚書將此事對公子說了。公子聞言亦不勝忿懣。又想求親於吳府，
卻被綠筠再三拒絕。正在著急，忽見家人攜來京報，遞與尚書。尚書看了，公子
亦在旁。祇見上面寫著：禮部具奏，遍選宮人一件。公子遂對尚書道：「吳家賤
貨如許無狀，大人必將彼名字達於本府，填在冊中。」尚書依計而行。數日後，
果然差官出來點選。查冊中姓字，便是吳綠筠列在第一，欽限五月初五，進京揀
選。此事吳夫人與綠筠皆不知道。
　　那日正與一水尼姑在軒前說話，忽見一家人進來報知此事，大家嚇個魂飛天
外。綠筠便哭起來，因對吳夫人道：「不知誰人下此毒手，孩兒決無赴選進京之
理。」乃欲跳在庭外池中，尼姑攔住，乃免。吳夫人見綠筠這等激烈，亦哭起來，
說道：「我兒休得造次，那有不從之理？我想了，不若用銀賂了差官，權送汝到
京。汝父尚有同年故舊，託彼挽回，或念汝父，亦不可定。」綠筠見吳夫人如此
說，想道：「我一時即死，不得與黃郎相會，彼亦何知我死乎！莫若依其進京，
或能脫身，且有相聚之日﹔若不得脫，死不為晚，亦可甘心瞑目矣。」吳夫人乃
一面命尼姑達於曾夫人，一面收拾進京。
　　那尼姑歸到白梅庵，將綠筠被選入宮，誓死不從，將身欲赴池而死，小尼從
旁力救說了一遍，大家驚愕。曾夫人因道：「意外風波，不知何人弄鬼。未知何
日起行，少不得要去送行。」尼姑一水應道：「行期定於三月十五，入宮限於五
月初五。」雲娥暗想道：「綠筠為黃郎待字十年，祇望雙飛畫錦，並臂連床。孰
意世路波瀾，終無著落。且黃郎一別，再易春秋，音耗久疏，死生未卜。可憐十
載苦心，竟等落花流水。使黃郎異地而聞此信，益加怨痛，性命難知。則夫妻、
姐妹永無聚首之期。興思及此，必定傷心。」夫人見雲娥下淚，因問何故。雲娥
不便詳言，而愛月已知之，便道：「綠筠小姐父在，曾許配玉史黃公子，後以天
涯闊絕，子母孤孀，不曾成對。而綠筠小姐畜志已堅，但以無人主成此事，尚是
分開。且當日又無物作記，祇有在京翰林翁刑部備知情由。今日天各一方，信音
久斷。吳夫人要將綠筠小姐改配周公子前經其不願，幾回辭了，纔不想及此事，
故黃公子後與小姐私奔，而周家亦作難。但綠筠小姐矢志不適他人。尚書大人與
公子不乃相強，故於近日黃公子充軍起行，而綠筠小姐贈金致意。」許多情節，
愛月皆對曾夫人說了一遍。正是：
　　方喜同舟期共濟，不虞落水乃分攜。


第二十三回     出餞惜同心蜘躇顧影　成名欣衣錦邂逅聞聲


　　詞曰：
　　牽衣送別意無窮，永難逢，去匆匆。前度聯盟，翻變忽成空。他日蓮房求並
蒂，絲藏在，藕誰同。　　桃花三月浪溶溶，化為雲，回去趁春風。此日成婚舟
下結，吳中夜泊驚聞，音慘切，欣邂逅，免西東。
　　　　　　右調《日江神》
　　卻說曾夫人聽了愛月所言，便道：「原來如此。小小年紀，便能以節自持，
教人可敬。孰知意外之事如此紛更，良可歎也。」遂命小尼買車，定於三月十五
日，輿至歧路送行。
　　挨了幾日，乃是三月十五日矣，吳家夫人與小姐約在同日起行。曾夫人與雲
娥小姐亦乘車而來送別。兩下相見，不勝嗚咽，二位夫人遂於路邊握手。綠筠小
姐見了雲娥，乃道：「妹子此行，斷不可免。」停車良久，又口佔截句四首作別
云：
　　比翼連枝鳥，今分南北飛。
　　辭家棲兩處，寂寞怨慈幃。
　　久斷黃郎信，離愁緒轉多。
　　津亭驛路隔，去住各蹉跎。
　　別離空悵望，會合聽天然。
　　姐妹同搔首，情腸兩掛牽。
　　因怨紅螭閣，鄰人結禍胎。
　　鴛鴦難作配，受累祇因才。
　　且說差官見了如此光景，祇管迫上氈車，兩下方纔割別。曾夫人與雲娥回庵，
吳夫人與綠筠同著差官向大路官道而去不題。
　　卻說黃生在京，自登科以後，專候會試。日與歐陽生、王慕荊相過聚飲，每
於談論之間，偶然觸目，便憶雲娥與綠筠，至於泣下。直至會場期屆，遂收拾赴
闈而去。不挨幾時，而黃生又登進士，欽點探花矣。歐生與慕荊不勝歡喜。生於
日下，即上疏謝恩歸娶，乃得欽賜旋裏畢姻。生因求書翁刑部，以達綠筠，完其
姻事。即時辭了歐陽生，帶著王慕荊並司墨、墨奴，一齊下船向江南而去。
　　那夜船泊江岸，生在舟中靜坐未睡，正在遙憶二嬌。忽聞江上啼聲，生聞了
亦覺悄然。急向艙外一看，但見那船上掛著燈籠，乃是「奉旨采選」。生遂命慕
荊高聲問道：「那邊是何官船？船內如何有婦女啼哭？」船內差役亦出來一看，
見生船上亦掛著「奉旨歸娶」大牌，亦高聲問道：「汝是何處歸娶官船，在此盤
問？」慕荊應道：「我老爺新試探花，欽授翰林編修，奉旨歸娶。泊舟於此江中，
聽見舟中有婦女啼哭，故相動問。」差役聽了，遂應道：「我本官奉旨采選宮人，
不曉金陵有一女子姓吳，父在亦是翰林。不知何人與他有隙，把他名字開列頭名。
今以被選入京，故此啼哭。」黃生聽了，知是綠筠，不覺爽然，如有所失。又令
慕荊問道：「船上還有何人同來？」隔船又應道：「現有尊堂老夫人同來在此。」
生聞言，急命人提帖，往隔舟請吳夫人相會。旁方司墨，領命過船，將帖遞與吳
夫人。
　　吳夫人將帖接來一看，祇見上寫「愚婿李之華」，旁書「黃玠」，吃了一驚，
遂把帖付與綠筠。綠筠見了，破涕為歡起來。乃向吳夫人道：「孩兒平日所以守
貞不字，正為此矣。」夫人不知，忙問何故。綠筠至此不得不言。遂將黃西山年
伯、亡父與其子締姻並自己為之守貞待字述了一遍。且道：「想是前因雲娥小姐
事發，改了名姓李之華。幸得聯捷榮歸，母親大人可速見之。」吳夫人聽了，滿
心歡喜起來。即刻同著司墨過船相見。
　　生便問道：「岳母大人遭此意外之變，婿實料不及此。」吳夫人道：「正直不
知何人結冤而有此事。今得賢婿，獨不能周旋乎？」生道：「此回愚婿於翁刑部
處亦求有書在此，即刻回京，少不得要同歐陽大人並翁年伯上疏，奏了此事。」
遂將翁刑部之書交與吳夫人。正是：
　　朝起日臨冰化水，春來風動樹開花。

第二十四回     禪室話前盟雙星會合　芳園留勝跡三美團圓


　　詞曰：
　　今夜團圓月，幾度經殘缺。苦盡甘來，嚴寒難受霜和雪。上苑重逢，對玉人
兒，把前盟申說。　　舊恨都拋卻，最怕祇傷別。贈詩投帕，信傳金贐，中間波
折，愛憐兼激烈。駐春園演出，許多情節。
　　　　　　右調《灼灼花》
　　卻說吳夫人聽生所說，喜自天來，又道：「但不知賢婿因甚得以改名換姓？」
生便將前情說知。生亦問及吳夫人起身之後，曾夫人託身於誰，雲娥何在。吳夫
人便將曾夫人寄寓白梅庵說了一遍。生聞言，悲喜交集。便道：「詣闕懇恩，即
刻兼程上疏，或能解免，重得團圓。」說完，命司墨扶吳夫人登舟而回。
　　生於次日，開船進京，一途而至。連忙見了歐陽生與翁刑部，說知此事。遂
一同上疏奏聞：前與吳綠筠聯姻，後以播遷未娶。聖上見有翁刑部作證，且有內
翰歐陽生同奏，遂下令免吳綠筠進京，即放歸家，與李之華擇吉合巹。後究圖害
綠筠，係前工部尚書周謙，即時命下，擬以欺君之罪，姑念老臣，罰以遣戍。生
同二人謝恩而去。
　　恰好吳夫人亦到，聞知此事，好似雲開見日，死裏得生，不勝歡喜。生遂命
管家即刻送吳夫人、綠筠小姐到嘉興，順路迎接曾夫人並雲娥小姐與愛月同回，
不可更住金陵，恐有仇人，別生枝節。遂命墨奴、司墨同慕荊先送吳夫人起身，
即日別去。生仍在京師，復與歐陽盤桓數日，乃別翁刑部而去。一路不勝赫奕，
幾日即回至浙江不題。
　　卻說雲娥，自別綠筠之後，日覺無聊。一日在亭中看花，忽見小尼自外而入，
向曾夫人道：「吳夫人與綠筠小姐已到庵外，車馬耀人。」曾夫人與小姐聽說，
忙出相迎。見油車奕奕，前面有欽賜完姻大牌兩面，清道嚴肅。須臾，果夫人郭
氏、小姐綠筠下車，直進庵中，大家相見。曾夫人與雲娥小姐因說道：「今日之
來，似從天降。」
　　少頃，乃坐下喫茶。忽見墨奴領著一班管家對曾夫人、雲娥小姐磕頭說道：
「太夫人喜，夫人恭喜。」曾夫人與雲娥小姐心中不解。須臾，王慕荊亦進來，
對曾夫人道：「老夫人、嫂嫂在上，容王慕荊見禮。」曾夫人與雲娥小姐連忙答
禮，禮華出去。雲娥與愛月細認，似是紫墨嶼舟人，何以同來？大家皆不知此中
曲折。吳夫人與綠筠小姐未肯說明，曾夫人乃潛遣小尼到庵外一查，說是李翰林
大人欽賜畢姻，遣搬家眷。曾夫人與雲娥小姐尚是不解。直到是夜，吳夫人與綠
筠小姐歸了僧房宿了，纔將與生相遇及改名李之華、後乃得官說了一遍，大家喜
不自勝，互相慶賀。
　　是夜，慕荊與各管家亦在庵中歇宿。到了次早，忙備了大轎二乘，請曾夫人
及雲娥小姐動身。曾夫人不舍前婢惜花，與老尼姑說明，帶之同去。老尼祇得領
命。吳夫人捨銀二百兩，整理尼庵。辭別尼姑，共向嘉興而去。
　　不數日到了嘉興，共入生家居住。墨奴乃與舊時管家重新閥閱。雲娥小姐與
愛月邀同綠筠小姐到了駐春園觀玩。但見花草依然，不改舊時眼界。雲娥因對綠
筠道：「祇為此園迫近所居而成好事，受了多磨。今日得返故園，真成望外。」
　　須臾，二位夫人亦來園裏。曾夫人因對吳夫人道：「當日舍弟之家與此園相
附，老身昔日寄居府內，一帶高樓，景致頗好。今日府第已墟，亭榭灰燼，令人
憶故，頓覺傷心。」吳夫人道：「即今世態難於意料，老身倘非借庇，安得生還
完聚？且喜黃郎及第，雙娶而歸，使我二老得所依棲，可以無憾矣。」綠筠小姐
亦道：「倘非今舅高樓俯此，我姐妹焉有今日！」大家歡喜起來。
　　不數日，生亦抵家。恰好過了三日，便值吉期，三人雙雙合巹，向北謝恩，
而完好事，兩兩和諧。自是生與二位夫人，日夕以作賦聯詩為事。因感愛月前情，
收為側室。又感王慕荊負俠相救多年，以還俗尼師一水，即惜花，贈之為室，即
在黃生府上合巹交歡，住居不去。司墨、墨奴亦相繼畢姻。
　　未幾，而葉總制亦以奉赦回朝，旨以蘇廷策誣諂罪，亦發戍邊。葉總制回朝，
遂乞假歸家。即於舊居，重新府第，與生第宅俱見輝煌相映。而雲娥小姐亦往慶
賀，不勝歡喜。
　　生後官歷禮部，乞疏復姓，欽賜歸宗。曾小姐封為淑慧夫人，吳小姐封為淑
貞夫人。子孫相繼登第，至今相傳有五代尚書推李黃族云。
　　後人有詩贊曰：
　　於今歡合歷千磨，情種心苗惹事多。
　　鉤隱巧從閑裏下，珠遺急向錯中搓。
　　癡來豈惜為廝卒，幫村還須仗素娥。
　　留與詞人加藻繪，氍毹氈上洽笙歌。









*** END OF THE PROJECT GUTENBERG EBOOK 駐春園小史 ***


    

