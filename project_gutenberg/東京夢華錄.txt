*** START OF THE PROJECT GUTENBERG EBOOK 東京夢華錄 ***




Produced by Jenny Feng




第一卷

東都外城
東都外城，方圓四十餘里。城壕曰護龍河，闊十餘丈，濠之內外，皆植楊柳，粉牆朱戶
，禁人往來。城門皆甕城三層，屈曲開門，唯南薰門、新鄭門、新宋門、封丘門皆直門
兩重，蓋此係四正門，皆留御路故也。新城南壁，其門有三：正南門曰南薰門；城南一
邊，東南則陳州門，傍有蔡河水門；西南則戴樓門，傍亦有蔡河水門。蔡河正名惠民河
，為通蔡州故也。東城一邊，其門有四：東南曰東水門，乃汴河下流水門也，其門跨河
，有鐵裹窗門，遇夜如閘垂下水面，兩岸各有門通人行路，出拐子城，夾岸百餘丈；次
則曰新宋門；次曰新曹門；又次曰東北水門，乃五丈河之水門也。西城一邊，其門有四
：從南曰新鄭門；次曰西水門，汴河上水門也；次曰萬勝門；又次曰固子門；又次曰西
北水門，乃金水河水門也。北城一邊，其門有四：從東曰陳橋門；（乃大遼人使驛路）
；次曰封丘門（北郊御路）；次曰新酸棗門；次曰衛州門（諸門名皆俗呼。其正名如西
水門曰利澤，鄭門本順天門，固子門本金耀門）。新城每百步設馬面、戰棚，密置女頭
，旦暮修整，望之聳然。城裡牙道，各植榆柳成陰。每二百步置一防城庫，貯守禦之器
，有廣固兵士二十，指揮每日修造泥飾，專有京城所提總其事。

舊京城
舊京城，方圓約二十里許，南壁其門有三：正南曰朱雀門，左曰保康門，右曰新門。東
壁其門有三：從南汴河南岸角門子，河北岸曰舊宋門，次曰舊曹門。西壁其門有三：從
南曰舊鄭門，次汴河北岸角門子，次曰梁門。北壁其門有三：從東曰舊封丘門，次曰景
龍門（乃大內城角，實?宮前也），次曰金水門。

河道
穿城河道有四。南壁曰蔡河，自陳蔡由西南戴樓門入京城，遼繞自東南陳州門出，河上
有橋十一，自陳州門裡曰觀橋（在五嶽觀後門），從北，次曰宣泰橋，次曰雲騎橋，次
曰橫橋子（在彭婆婆宅前），次曰高橋，次曰西保康門橋，次曰龍津橋（正對內前），
次曰新橋，次曰太平橋（高殿前宅前），次曰糶麥橋，次曰第一座橋，次曰宜男橋，出
戴樓門外曰四里橋。中曰汴河，自西京洛口分水入京城，東去至泗州，入淮，運東南之
糧，凡東南方物，自此入京城，公私仰給焉。自東水門外七里至西水門外，河上有橋十
三，從東水門外七里曰虹橋，其橋無柱，皆以巨木虛架，飾以丹，宛如飛虹，其上下土
橋亦如之；次曰順成倉橋，入水門裡曰便橋，次曰下土橋，次曰上土橋，投西角子門曰
相國寺橋。次曰州橋（正名天注：「天」誤刻為「大」。漢橋），正對於大內御街，其
橋與相國寺橋皆低平不通舟船，唯西河平船可過，其柱皆青石為之，石樑石筍螲欄，近
橋兩岸，皆石壁，雕?海馬水獸飛雲之狀，橋下密排石柱，蓋車駕御路也。州橋之北岸
御路，東西兩闕，樓觀對聳；橋之西有方淺船二隻，頭置巨桿鐵槍數條，岸上有鐵索三
條，遇夜絞上水面，蓋防遺失舟船矣。西去曰濬儀橋，次曰興國寺橋（亦名馬軍衙橋）
，次曰太師府橋（蔡相宅前），次曰金梁橋，次曰西浮橋（舊以船為之橋，今皆用木石
造矣），次曰西水門便橋，門外曰橫橋。東北曰五丈河，來自濟鄆，般挽京東路糧斛入
京城，自新曹門北入京，河上有橋五：東去曰小橫橋，次曰廣備橋，次曰蔡市橋，次曰
青暉橋、染院橋。西北曰金水河，自京城西南分京、索河水築堤，從汴河上用木槽架過
，從西北水門入京城，夾牆遮擁，入大內灌後苑池浦矣。河上有橋三：曰白虎橋、橫橋
、五王宮橋之類。又曹門小河子橋曰念佛橋，蓋內諸司輦官親事官之類，軍營皆在曹門
，侵晨上直，有瞽者在橋上唸經求化，得其名矣。

大內
大內正門宣德樓列五門，門皆金釘朱漆，壁皆磚石間甃，?鏤龍鳳飛雲之狀，莫非雕甍
畫棟，峻桷層榱，覆以琉璃瓦，曲尺朵樓，朱欄彩檻，下列兩闕亭相對，悉用朱紅杈子
。入宣德樓正門，乃大慶殿，庭設兩樓，如寺院鐘樓，上有太史局，保章正測驗刻漏，
逐時刻執牙牌奏。每遇大禮車駕齋宿及正朔朝會於此殿。殿外左右橫門曰左右長慶門。
內城南壁有門三座，係大朝會趨朝路。宣德樓左曰左掖門，右曰右掖門。左掖門裡乃明
堂，右掖門裡西去乃天章、寶文等閣。宮城至北廊約百餘丈。入門東去街北廊乃樞密院
，次中書省，次都堂（宰相朝退治事於此），次門下省，次大慶殿。外廊橫門北去百餘
步，又一橫門，每日宰執趨朝，此處下馬；餘侍從台諫於第一橫門下馬，行至文德殿，
入第二橫門。東廊大慶殿東偏門，西廊中書、門下後省，次修國史院，次南向小角門，
正對文德殿（常朝殿也）。殿前東西大街，東出東華門，西出西華門。近裡又兩門相對
，左右嘉肅門也。南去左右銀台門。自東華門裡皇太子宮入嘉肅門，街南大慶殿後門、
東西上門；街北宣祐門。南北大街西廊，面東曰凝暉殿，乃通會通門，入禁中矣。殿相
對東廊門樓，乃殿中省六尚局御廚。殿上常列禁衛兩重，時刻提警，出入甚嚴。近裡皆
近侍中貴。殿之外皆知省、御藥、幕次、快行、親從官、輦官、車子院、黃院子、內諸
司兵士，祗候宣喚；及官禁買賣進貢，皆由此入。唯此浩穰諸司，人自賣飲食珍奇之物
，市井之間未有也。每遇早晚進膳，自殿中省對凝暉殿，禁衛成列，約欄不得過往。省
門上有一人呼喝，謂之「撥食家」。次有紫衣、裹腳子向後曲折襆頭者，謂之「院子家
」，托一合，用黃繡龍合衣籠罩，左手攜一紅羅繡手巾，進入於此，約十餘合，繼托金
瓜合二十餘面進入，非時取喚，謂之「泛索」。宣祐門外，西去紫宸殿（正朔受朝於此
）。次曰文德殿（常朝所御），次曰垂拱殿，次曰皇儀殿，次曰集英殿內諸司。
內諸司皆在禁中，如學士院、皇城司、四方館、客省、東西上門、通進司、內弓劍槍甲
軍器等庫、翰林司（茶酒局也）、內侍省、入內內侍省、內藏庫、奉宸庫、景福殿庫、
延福宮、殿中省六尚局（尚藥、尚食、尚輦、尚醞、尚舍、尚衣）、諸分、內香藥庫、
後苑作、翰林書藝局、醫官局、天章等閣、明堂頒朔布政府。

外諸司
外諸司：左右金吾街仗司、法酒庫、內酒坊、牛羊司、乳酪院、儀鸞司（帳設局也）、
車輅院、供奉庫、雜物庫、雜賣務、東西作坊、萬全（造軍器所）、修內司、文思院、
上下界綾錦院、文繡院、軍器所、上下竹木務、箔場、車營、致遠務、騾務、駝坊、象
院、作坊、物料庫、東西窯務、內外物庫、油醋庫、京城守具所、鞍轡庫、養馬曰左右
騏驥院、天駟十監、河南北十炭場、四熟藥局、內外柴炭庫、軍頭引見司、架子營（樓
店務、店宅務）、榷貨務、都茶場、大宗正司、左藏大觀元豐宣和等庫、編估局、打套
所。諸米麥等：自州東虹橋元豐倉、順成倉，東水門裡廣濟、裡河折中、外河折中、富
國、廣盈、萬盈、永豐、濟遠等倉，陳州門裡麥倉子，州北夷門山、五丈河諸倉，約共
有五十餘所。日有支納下卸，即有下卸，指軍兵士支遣，即有袋家每人肩兩石布袋。遇
有支遣，倉前成市。近新城有草場二十餘所。每遇冬月諸鄉納粟稈草，牛羊闐塞道路，
車尾相銜，數千萬輛不絕，場內堆積如山。諸軍打請，營在州北，即往州南倉，不許僱
人般擔，並要親自肩來，祖宗之法也。

第二卷



御街

坊巷御街，自宣德樓一直南去，約闊二百餘步，兩邊乃御廊，舊許市人買賣於其間，自
政和間官司禁止，各安立黑漆杈子，路心又安朱漆杈子兩行，中心御道，不得人馬行往
，行人皆在廊下朱杈子之外。杈子裡有磚石甃砌御溝水兩道，宣和間盡植蓮荷，近岸植
桃李梨杏，雜花相間，春夏之間，望之如繡。

宣德注：「德」誤刻「和」。樓前省府宮宇宣德樓前，左南廊對左掖門，為明堂頒朔布
政府。秘書省右廊南對右掖門。近東則兩府八位，西則尚書省。御街大內前南去，左則
景靈東宮，右則西宮。近南大晟府，次曰太常寺。州橋曲轉，大街面南曰左藏庫。近東
鄭太宰宅、青魚市內行、景靈東宮。南門大街以東，南則唐家金銀鋪、溫州漆器什物鋪

、大相國寺，直至十三間樓、舊宋門。自大內西廊南去，即景靈西宮，南曲對即報慈寺
街、都進奏院、百種圓藥鋪，至濬儀橋大街。西宮南皆御廊杈子，至州橋投西大街，乃
果子行。街北都亭驛（大遼人使驛也），相對梁家珠子鋪。餘皆賣時行紙畫花果鋪席。
至濬儀橋之西，即開封府。御街一直南去，過州橋，兩邊皆居民。街東車家炭，張家酒
店，次則王樓山洞梅花包子、李家香舖、曹婆婆肉餅、李四分茶。至朱雀門街西過橋，
即投西大街，謂之曲院街，街南遇仙正店，前有樓子，後有台，都人謂之「台上」。此
一店最是酒店上戶，銀瓶酒七十二文一角，羊羔酒八十一文一角。街北薛家分茶、羊飯
、熟羊肉鋪。向西去皆妓館舍，都人謂之「院街」。御廊西即鹿家包子。餘皆羹店、分
茶、酒店、香藥鋪、居民。

　　朱雀門外街巷

　　出朱雀門東壁，亦人家。東去大街、麥?巷、狀元樓，餘皆妓館，至保康門街。其
御街東朱雀門外，西通新門瓦子以南殺豬巷，亦妓館。以南東西兩教坊，餘皆居民或茶
坊。街心市井，至夜尤盛。過龍津橋南去，路心又設朱漆杈子，如內前。東劉廉訪宅，
以南太學、國子監。過太學，又有橫街，乃太學南門。街南熟藥惠民南局。以南五里許
，皆民居。又東去橫大街，乃五嶽觀後門。大街約半里許，乃看街亭，尋常車駕行幸，
登亭觀馬騎於此。東至貢院、什物庫、禮部、貢院車營務、草場。街南葆真宮，直至蔡
河雲騎橋。御街至南薰門裡街西五嶽觀，最為雄壯。自西門東去觀橋、宣泰橋，柳陰牙
道，約五里許，內有中太一宮、佑神觀。街南明麗殿、奉靈園。九成宮內安頓九鼎。近
東即迎祥池，夾岸垂楊，菰蒲蓮荷，鳧雁游泳其間，橋亭台榭，棋佈相峙，唯每歲清明
日放萬姓燒香游觀一日。龍津橋南西壁鄧樞密宅，以南武學巷內曲子張宅、武成王廟。
以南張家油餅、明節皇后宅。西去大街，曰大巷口。又西曰清風樓酒店，都人夏月多乘

涼於此。以西老鴉巷口軍器所，直接第一座橋。自大巷口南去延真觀，延接四方道民於
此。以南西去小巷口三學院，西去直抵宜男橋小巷，南去即南薰門。其門尋常士庶殯葬
車輿，皆不得經由此門而出，謂正與大內相對，唯民間所宰豬，須從此入京，每日至晚
，每群萬數，止十數人驅逐，無有亂行者。

　　州橋夜市

　　出朱雀門，直至龍津橋。自州橋南去，當街水飯、熝肉、乾脯。王樓前獾兒、野狐
、肉脯、雞。梅家鹿家鵝鴨雞兔肚肺鱔魚包子、雞皮、腰腎、雞碎，每個不過十五文。
曹家從食。至朱雀門，旋煎羊、白腸、鮓脯、凍魚頭、薑豉子、抹髒、紅絲、批切羊頭
、辣腳子、薑辣蘿蔔。夏月麻腐雞皮、麻飲細粉、素簽沙糖、冰雪冷元子、水晶角兒、
生淹水木瓜、藥木瓜、雞頭穰沙糖、綠豆、甘草冰雪涼水、荔枝膏、廣芥瓜兒、鹹菜、
杏片、梅子薑、萵苣筍、芥辣瓜兒、細料??兒、香糖果子、間道糖荔枝、越梅、刀紫蘇
膏、金絲黨梅、香棖元，皆用梅紅匣兒盛貯。冬月盤兔旋炙、豬皮肉、野鴨肉、滴酥水
晶膾、煎角子、豬髒之類，直至龍津橋須腦子肉止，謂之雜嚼，直至三更。

　　東角樓街巷

　　自宣德東去東角樓，乃皇城東南角也。十字街南去薑行。高頭街北去，從紗行至東
華門街、晨暉門、寶?宮，直至舊酸棗門，最是鋪席耍鬧。宣和間展夾城牙道矣。東去
乃潘樓街，街南曰「鷹店」，只下販鷹鶻客，餘皆真珠匹帛香藥鋪席。南通一巷，謂之
「界身」，並是金銀綵帛交易之所，屋宇雄壯，門面廣闊，望之森然，每一交易，動即
千萬，駭人聞見。以東街北曰潘樓酒店，其下每日自五更市合，買賣衣物書畫珍玩犀玉
。至平明，羊頭、肚肺、赤白腰子、奶房、肚胘、鶉兔、鳩鴿、野味、螃蟹、蛤蜊之類
訖，方有諸手作人上市買賣零碎作料。飯後飲食上市，如酥蜜食、棗、砂團子、香糖果

子、蜜煎雕花之類。向晚賣河婁頭面、冠梳領抹、珍玩動使之類。東去則徐家瓠羹店。
街南桑家瓦子，近北則中瓦，次裡瓦。其中大小勾欄五十餘座。內中瓦子、蓮花棚、牡
丹棚、裡瓦子、夜叉棚、象棚最大，可容數千人。自丁先現、王團子、張七聖輩，後來
可有人於此作場。瓦中多有貨藥、賣卦、喝故衣、探搏、飲食、剃剪、紙畫、令曲之類
。終日居此，不覺抵暮。

　　潘樓東街巷

　　潘樓東去十字街，謂之土市子，又謂之竹竿市。又東十字大街，曰從行裹角，茶坊
每五更點燈，博易買賣衣服圖畫花環領抹之類，至曉即散，謂之「鬼市子」。以東街北
趙十萬宅街，南中山正店、東榆林巷。北鄭皇后宅。東曲首向北牆畔單將軍廟，乃單雄
信墓也，上有棗樹，世傳乃棗槊發芽生長成樹，又謂之棗塚子巷。又投東，則舊曹門街
，北山子茶坊，內有仙洞、仙橋，仕女往往夜遊吃茶於彼。又李生菜小兒藥鋪、仇防禦
藥鋪。出舊曹門，朱家橋瓦子。下橋，南斜街、北斜街，內有泰山廟，兩街有妓館。橋
頭人煙市井，不下州南。以東牛行街、下馬劉家藥鋪、看牛樓酒店，亦有妓館，一直抵
新城。自土市子南去鐵屑樓酒店、皇建院街、得勝橋鄭家油餅店，動二十餘爐，直南抵
太廟街、高陽正店，夜市尤盛。土市北去，乃馬行街也，人煙浩鬧。先至十字街，曰鷯
兒市，向東曰東雞兒巷，西向曰西雞兒巷，皆妓館所居。近北街曰楊樓街，東曰莊樓，
今改作和樂樓，樓下乃賣馬市也。近北曰任店，今改作欣樂樓，對門馬鐺家羹店。

　　酒樓

　　凡京師酒店，門首皆縛彩樓歡門，唯任店入其門，一直主廊約百餘步，南北天井兩
廊皆小子，向晚燈燭熒煌，上下相照，濃妝妓女數百，聚於主廊槏面上，以待酒客呼喚

，望之宛若神仙。北去楊樓，以北穿馬行街，東西兩巷，謂之大小貨行，皆工作伎巧所
居。小貨行通雞兒巷妓館，大貨行通箋紙店白礬樓，後改為豐樂樓，宣和間，更修三層
相高。五樓相向，各有飛橋欄檻，明暗相通，珠簾繡額，燈燭晃耀。初開數日，每先到
者賞金旗，過一兩夜，則已元夜，則每一瓦隴中皆置蓮燈一盞。內西樓後來禁人登眺，
以第一層下視禁中。大抵諸酒肆瓦市，不以風雨寒暑，白晝通夜，駢闐如此。州東宋門
外仁和店、薑店，州西宜城樓、藥張四店、班樓，金梁橋下劉樓，曹門蠻王家、乳酪張
家，州北八仙樓，戴樓門張八家園宅正店，鄭門河王家、李七家正店，景靈宮東牆長慶
樓。在京正店七十二戶，此外不能遍數，其餘皆謂之「腳店」。賣貴細下酒、迎接中貴
飲食，則第一白廚，州西安州巷張秀，以次保康門李慶家，東雞兒巷郭廚，鄭皇后宅後
宋廚，曹門磚筒李家，寺東骰子李家，黃胖家。九橋門街市酒店，彩樓相對，繡旆相招
，掩翳天日。政和後來，景靈宮東牆下長慶樓尤盛。

　　飲食果子

　　凡店內賣下酒廚子，謂之「茶飯量酒博士」。至店中小兒子，皆通謂之「大伯」。
更有街坊婦人，腰繫青花布手巾，綰危髻，為酒客換湯斟酒，俗謂之「焌糟」。更有百
姓入酒肆，見子弟少年輩飲酒，近前小心供過，使令買物命妓，取送錢物之類，謂之「
閒漢」。又有向前換湯斟酒歌唱，或獻果子香藥之類，客散得錢，謂之「廝波」。又有
下等妓女，不呼自來，筵前歌唱，臨時以些小錢物贈之而去，謂之「札客」，亦謂之「
打酒坐」。又有賣藥或果實蘿蔔之類，不問酒客買與不買，散與坐客，然後得錢，謂之
「撒暫」。如此處處有之。唯州橋炭張家、乳酪張家，不放前項人入店，亦不賣下酒，
唯以好淹藏菜蔬，賣一色好酒。所謂茶飯者，乃百味羹、頭羹、新法鵪子羹、三脆羹、
二色腰子、蝦蕈、雞蕈、渾炮等羹、旋索粉、玉棋子、群仙羹、假河魨、白渫齏、貨鱖

魚、假元魚、決明兜子、決明湯齏、肉醋托胎襯腸沙魚、兩熟紫蘇魚、假蛤蜊、白肉夾
麵子茸割肉、胡餅、湯骨頭、乳炊羊、羊鬧廳、羊角、腰子、鵝鴨排蒸荔枝腰子、還元
腰子、燒臆子、入爐細項蓮花鴨、簽酒炙肚胘、虛汁垂絲羊頭、入爐羊羊頭、簽鵝鴨、
簽雞、簽盤兔、炒兔、蔥潑兔、假野狐、金絲肚羹、石肚羹、假炙獐、煎鵪子、生炒肺
、炒蛤蜊、炒蟹、渫蟹、洗手蟹之類，逐時旋行索喚，不許一味有闕，或別呼索變。造
下酒亦即時供應。又有外來托賣炙雞、燠鴨、羊腳子、點羊頭、脆筋巴子、薑蝦、酒蟹
、獐巴、鹿脯、從食蒸作、海鮮時果、旋切萵苣生菜、西京筍。又有小兒子，著白虔布
衫，青花手巾，挾白磁缸子賣辣菜。又有托小盤賣乾果子，乃旋炒銀杏、栗子、河北鵝
梨、梨條、梨乾、梨肉、膠棗、棗圈、梨圈、桃圈、核桃、肉牙棗、海紅嘉慶子、林檎
旋烏李、李子旋櫻桃、煎西京雨梨、尖梨、甘棠梨、鳳棲梨、鎮府濁梨、河陰石榴、河
陽查子、查條、沙苑??、回馬孛萄、西川乳糖、獅子糖、霜蜂兒、橄欖、溫柑、綿棖金
橘、龍眼、荔枝、召白藕、甘蔗、漉梨、林檎乾、枝頭乾、芭蕉乾、人麵子、巴覽子、
榛子、榧子、蝦具之類。諸般蜜煎香藥、果子罐子、黨梅、柿膏兒、香藥、小元兒、小
鱀茶、鵬沙元之類。更外賣軟羊諸色包子，豬羊荷包，燒肉乾脯，玉板鮓豝，鮓片醬之
類。其餘小酒店，亦賣下酒，如煎魚、鴨子、兔、煎燠肉、梅汁、血羹、粉羹之類。每
分不過十五錢。諸酒店必有廳院，廊廡掩映，排列小子，吊窗花竹，各垂簾幕，命妓歌
笑，各得穩便。

第三卷

　　馬行街北醫鋪

　　馬行北去，乃小貨行，時樓大骨傳藥鋪，直抵正係舊封丘門，兩行金紫醫官藥鋪，
如杜金鉤家、曹家、獨勝元、山水李家，口齒咽喉藥；石魚兒、班防禦、銀孩兒、柏郎
中家，醫小兒；大鞋任家，產科。其餘香藥鋪席、官員宅舍，不欲遍記。夜市北州橋又
盛百倍，車馬闐擁，不可駐足，都人謂之「里頭」。

　　大內西右掖門外街巷

　　大內西去右掖門、祅廟，直南濬儀橋街，西尚書省東門，至省前橫街南，即御史台
，西即郊社。省南門正對開封府後牆，省西門謂之西車子曲，史家瓠羹、萬家饅頭，在
京第一。次曰吳起廟。出巷乃大內西角樓大街，西去踴路街，南太平興國寺後門，北對
啟聖院街，以西殿前司相對清風樓、無比客店、張戴花洗面藥、國太丞張老兒金龜兒、
醜婆婆藥鋪、唐家酒店，直至梁門，正名闔閶。出梁門西去，街北建隆觀，觀內東廊于
道士賣齒藥，都人用之。街南蔡太師宅，西去州西瓦子，南自汴河岸，北抵梁門大街，
亞其裡瓦，約一里有餘。過街北即舊宜城樓。近西去金梁橋街、西大街、荊筐兒藥鋪、
棗王家金銀鋪。近北巷口熟藥惠民西局。西去甕市子，乃開封府刑人之所也。西去蓋防
禦藥鋪，大佛寺。都亭西驛，相對京城守具所。自甕市子北去大街，班樓酒店，以北大
三橋子，至白虎橋，直北即衛州門。

　　大內前州橋東街巷

　　大內前州橋之東，臨汴河大街，曰相國寺，有橋平正，如州橋，與保康門相對。橋
西賈家瓠羹，孫好手饅頭，近南即保康門潘家黃耆圓。延寧宮禁，女道士觀，人罕得入
。街西保康門瓦子，東去沿城皆客店，南方官員商賈兵級，皆於此安泊。近東四聖觀、

襪?巷。以東城角定力院，內有朱梁高祖御容。出保康門外，新建三屍廟、德安公廟。
南至橫街，西去通御街，曰麥稍巷口。以南太學東門，水櫃街餘家染店。以南街東法雲
寺。又西去橫街、張駙馬宅。寺南佑神觀後門。

　　相國寺內萬姓交易

　　相國寺每月五次開放萬姓交易，大三門上皆是飛禽貓犬之類，珍禽奇獸，無所不有
。第三門皆動用什物，庭中設綵幕露屋義鋪，賣蒲合、簟席、屏幃、洗漱、鞍轡、弓劍
、時果、脯臘之類。近佛殿，孟家道冠王道人蜜煎，趙文秀筆及潘谷墨，佔定兩廊，皆
諸寺師姑賣繡作、領抹、花朵、珠翠頭面、生色銷金花樣襆頭帽子、特髻冠子、?線之
類。殿後資聖門前，皆書籍、玩好、圖畫及諸路罷任官員土物香藥之類。後廊皆日者貨
術傳神之類。寺三門閣上並資聖門，各有金銅鑄羅漢五百尊、佛牙等，凡有齋供，皆取
旨方開三門。左右有兩瓶琉璃塔，寺內有智海、惠林、寶梵、河沙東西塔院，乃出角院
舍，各有住持僧官，每遇齋會，凡飲食茶果，動使器皿，雖三五百分，莫不咄嗟而辦。
大殿兩廊，皆國朝名公筆跡，左壁畫熾盛光佛降九鬼百戲，右壁佛降鬼子母揭盂。殿庭
供獻樂部馬隊之類。大殿朵廊，皆壁隱樓殿人物，莫非精妙。

　　寺東門街巷

　　寺東門大街，皆是襆頭、腰帶、書籍、冠朵鋪席，丁家素茶。寺南即錄事巷妓館。
繡巷皆師姑繡作居住。北即小甜水巷，巷內南食店甚盛，妓館亦多。向北李慶糟薑鋪。
直北出景靈宮東門前。又向北曲東稅務街、高頭街，薑行後巷，乃脂皮畫曲妓館。南北
講堂巷、孫殿丞藥鋪、靴店。出界北巷，巷口宋家生藥鋪，本鋪中兩壁皆李成所畫山水
。自景靈宮東門大街向東，街北舊乾明寺，沿火改作五寺三監。以東向南曰第三條甜水

巷，以東熙熙樓客店，都下著數。以東街南高陽正店，向北入馬行。向東，街北曰車輅
院，南曰第二甜水巷。以東審計院，以東桐樹子韓家，直抵太廟前門。南往觀音院，乃
第一條甜水巷也。太廟北入榆林巷，通曹門大街，不能遍數也。

　　上清宮

　　上清宮，在新宋門裡街北，以西茆山下院。醴泉觀，在東水門裡。觀音院，在舊宋
門後太廟南門。景德寺，在上清宮背，寺前有桃花洞，皆妓館。開寶寺，在舊封丘門外
斜街子，內有二十四院，惟仁王院最盛。天清寺，在州北清暉橋。興德院，在金水門外
。長生宮，在鹿家巷。顯寧寺，在炭場巷。北婆台寺，在陳州門裡。兜率寺，在紅門道
地。踴佛寺，在州西草場巷街。南十方靜因院，在州西油醋巷。浴室院，在第三條甜水
巷。福田院，在舊曹門外。報恩寺，在卸鹽巷。太和宮女道士，在州西洪橋子大街。洞
元觀女道士，在班樓北。瑤華宮，在金水門外。萬壽觀，在舊酸棗門外十王宮前。

　　馬行街鋪席

　　馬行北去舊封丘門外祅廟斜街州北瓦子，新封丘門大街兩邊民戶鋪席外，餘諸班直
軍營相對，至門約十里餘，其餘坊巷院落，縱橫萬數，莫知紀極。處處擁門，各有茶坊
酒店，勾肆飲食。市井經紀之家，往往只於市店旋置飲食，不置家蔬。北食則礬樓前李
四家、段家熝物、石逢巴子，南食則寺橋金家、九曲子周家，最為屈指。夜市直至三更
盡，才五更又復開張。如耍鬧去處，通曉不絕。尋常四梢遠靜去處，夜市亦有遶酸錴、
豬胰、胡餅、和菜餅、獾兒、野狐肉、果木翹羹、灌腸、香糖果子之類。冬月雖大風雪
陰雨，亦有夜市：子薑豉、抹髒、紅絲水晶膾、煎肝臟、蛤蜊、螃蟹、胡桃、澤州餳、
奇豆、鵝梨、石榴、查子、??、餈糕、團子、鹽豉湯之類。至三更方有提瓶賣茶者。蓋

都人公私榮乾，夜深方歸也。

　　般載雜賣

　　東京般載車，大者曰「太平」，上有箱無蓋，箱如構欄而平，板壁前出兩木，長二
三尺許，駕車人在中間，兩手扶捉鞭駕之，前列騾或驢二十餘，前後作兩行；或牛五七
頭拽之。車兩輪與箱齊，後有兩斜木腳拖夜；中間懸一鐵鈴，行即有聲，使遠來者車相
避。仍於車後繫騾驢二頭，遇下峻險橋路，以鞭唬之，使倒坐綞車，令緩行也。可載數
十石。官中車惟用驢差小耳。其次有「平頭車」，亦如「太平車」而小，兩輪前出長木
作轅木，梢橫一木，以獨牛在轅內，項負橫木，人在一邊，以手牽牛鼻繩駕之，酒正店
多以此載酒梢桶矣。梢桶如長水桶，面安靨口，每梢三斗許，一貫五百文。又有宅眷坐
車子，與「平頭車」大抵相似，但棕作蓋，及前後有構欄門，垂簾。又有獨輪車，前後
二人把駕，兩旁兩人扶拐，前有驢拽，謂之「串車」，以不用耳子轉輪也。般載竹木瓦
石。但無前轅，止一人或兩人推之。此車往往賣糕及糕麋之類人用，不中載物也。平盤
兩輪，謂之「浪子車」，唯用人拽。又有載巨石大木，只有短梯盤而無輪，謂之「癡車
」，皆省人力也。又有駝騾驢馱子，或皮或竹為之，如方匾竹，兩搭背上，斛則用布袋
駝之。

　　都市錢陌

　　都市錢陌，官用七十七，街市通用七十五，魚肉菜七十二陌，金銀七十四，珠珍、
僱婢妮、買蟲蟻六十八，文字五十六陌，行市各有長短使用。

　　僱覓人力

　　凡僱覓人力，乾當人、酒食、作匠之類，各有行老供僱。覓女使即有引至牙人。

　　防火

　　每坊巷三百步許，有軍巡鋪屋一所，鋪兵五人，夜間巡警及領公事。又於高處磚砌
望火樓，樓上有人卓望。下有官屋數間，屯駐軍兵百餘人，及有救火家事，謂如大小桶
、灑子、麻搭、斧鋸、梯子、火杈、大索、鐵貓兒之類。每遇有遺火去處，則有馬軍奔
報。軍廂主馬步軍、殿前三衙、開封府各領軍汲水撲滅，不勞百姓。

　　天曉諸人入市

　　每日交五更，諸寺院行者打鐵牌子或木魚循門報曉，亦各分地方，日間求化。諸趨
朝入市之人，聞此而起。諸門橋市井已開，如瓠羹店門首坐一小兒，叫饒骨頭，間有灌
肺及炒肺。酒店多點燈燭沽賣，每分不過二十文，並粥飯點心。亦間或有賣洗面水，煎
點湯藥者，直至天明。其殺豬羊作坊，每人擔豬羊及車子上市，動即百數。如果木亦集
於朱雀門外及州橋之西，謂之果子行。紙畫兒亦在彼處，興販不絕。其賣麥麵，每秤作
一布袋，謂之「一宛」；或三五秤作一宛，用太平車或驢馬馱之，從城外守門入城貨賣
，至天明不絕。更有御街州橋至南內前趁朝賣藥及飲食者，吟叫百端。

　　諸色雜賣

　　若養馬，則有兩人日供切草；養犬則供餳糟；養貓則供貓食並小魚。其錮路、釘鉸
、桶、修整動使、掌鞋、刷腰帶、修襆頭帽子、補洗角冠子。日供打香印者，則管定鋪
席人家牌額，時節即印施佛像等。其供人家打水者，各有地分坊巷，以有使漆、打釵環
、荷大斧斲柴、換扇子柄、供香餅子、炭團，夏月則有洗氈淘井者，舉意皆在目前。或

軍營放停，樂人動鼓樂於空閒，就坊巷引小兒婦女觀看，散糖果子之類，謂之「賣梅子
」，又謂之「杷街」。每日入宅舍宮院前，則有就門賣羊肉、頭肚、腰子、白腸、鶉兔
、魚、退毛雞鴨、蛤蜊、螃蟹、辣熝、香藥果子，博賣冠梳領抹、頭面衣著、動使銅鐵
器皿、衣箱、磁器之類。亦有撲上件物事者，謂之「勘宅」。其後街或空閒處團轉蓋房
屋，向背聚居，謂之「院子」，皆小民居止，每日賣蒸梨棗、黃糕麋、宿蒸餅、發牙豆
之類。每遇春時，官中差人夫監淘在城溝渠，別開坑盛淘出者泥，謂之「泥盆」，候官
差人來撿視了方蓋覆。夜間出入，月黑宜照管也。

第四卷

　　軍頭司

　　軍頭司每旬休按閱內等子、相撲手、劍捧手格鬥。諸軍營殿前指揮使直，在禁中有
左右班、內殿直、散員、散都頭、散直、散指揮。御龍左右直系打御從物：御龍、骨朵
子。直弓箭、直弩、直習馭、直騎御馬、鈞容直、招箭班、金槍班、銀槍班。殿侍諸軍
東西五班常入祗候，每日教閱野戰。每遇諸路解到武藝人，對御格鬥。天武、捧日、龍
衛、神衛，各二十指揮，謂之上四軍，不出戍。驍騎、雲騎、拱聖、龍猛、龍騎，各十
指揮。殿前司、步軍司有虎翼各二十指揮，虎翼水軍、宣武各十五指揮，神勇、廣勇各
十指揮，飛山、林子弩、雄武、廣固等指揮。諸司則宣效六軍，武肅、武和、街道司諸
司諸軍指揮，動以百數。諸宮觀宅院各有清衛廂軍禁軍剩員十指揮。其餘工匠、修內司
、八作司、廣固作坊、後花作坊、書藝局、綾錦院、文繡院、內酒坊、法酒庫、牛羊司

、油醋庫、儀鸞司、翰林司、喝探、武嚴、輦官、車子院、皇城官、親從官、親事官、
上下宮、皇城、黃皂院子、滌除，各有指揮，記省不盡。

　　皇太子納妃

　　皇太子納妃，鹵部儀仗，宴樂儀衛。妃乘厭翟車，車上設紫色團蓋，四柱維幕，四
垂大帶，四馬駕之。

　　公主出降

　　公主出降，亦設儀仗、行幕、步障、水路。凡親王公主出則有之。皆係街道司兵級
數十人，各執掃具、鍍金銀水桶，前導灑注：「灑」誤刻「酒」。之，名曰「水路」。
用擔?數百，鋪設房臥，並紫衫卷腳襆頭。天武官抬舁。又有宮嬪數十，皆真珠釵插弔
朵玲瓏簇羅頭面，紅羅銷金袍帔，乘馬雙控雙搭青蓋前導，謂之「短鐙」。前後用紅羅
銷金掌扇遮簇，乘金銅簷子，覆以剪棕，朱紅梁脊，上列滲金銅鑄雲鳳花朵簷子，約高
五尺許，深八尺，闊四尺許，內容六人，四維垂繡額珠黨，白藤間花。匡箱之外，兩壁
出欄檻皆縷金花，裝雕木人物神仙。出隊兩竿十二人，竿前後皆設綠絲?金魚勾子勾定
。

　　皇后出乘輿

　　皇太后、皇后出乘者，謂之「輿」。比簷子稍增廣，花樣皆龍，前後簷皆剪棕，儀
仗與駕出相似而少，仍無駕頭、警蹕耳。士庶家與貴家婚嫁，亦乘簷子，只無脊上銅鳳
花朵，左右兩軍，自有假賃所在。以至從人衫帽衣服從物俱可賃，不須借。餘命婦王宮
士庶通乘坐車子，如簷子樣制，亦可容六人，前後有小勾欄，底下軸貫兩挾朱輪，前出

長轅約七八尺，獨牛駕之，亦可假賃。

　　雜賃

　　若凶事出殯，自上而下，凶肆各有體例。如方相、車輿、結絡、綵帛，皆有定價，
不須勞力。尋常出街市幹事，稍似路遠倦行，逐坊巷橋市，自有假賃鞍馬者，不過百錢
。

　　修整雜貨及齋僧請道

　　倘欲修整屋宇，泥補牆壁，生辰忌日，欲設齋僧尼道士，即早辰橋市街巷口皆有木
竹匠人，謂之雜貨工匠，以至雜作人夫，道士僧人，羅立會聚，候人請喚，謂之「羅齋
」。竹木作料，亦有鋪席。磚瓦泥匠，隨手即就。

　　筵會假賃

　　凡民間吉凶筵會，椅桌陳設，器皿合盤，酒簷動使之類，自有茶酒司管賃。吃食下
酒，自有廚司。以至托盤、下請書、安排坐次、尊前執事、歌說勸酒，謂之「白席人」
。總謂之「四司人」。欲就園館亭榭寺院遊賞命客之類，舉意便辦，亦各有地分，承攬
排備，自有則例，亦不敢過越取錢。雖百十分，廳館整肅，主人只出錢而已，不用費力
。

　　會仙酒樓

　　如州東仁和店、新門裡會仙樓正店，常有百十分廳館，動使各各足備，不尚少闕一
件。大抵都人風俗奢侈，度量稍寬，凡酒店中不問何人，止兩人對坐飲酒，亦須用注碗

一副，盤盞兩副，果菜碟各五片，水菜碗三五隻，即銀近百兩矣。雖一人獨飲，碗遂亦
用銀盂之類。其果子菜蔬，無非精潔。若別要下酒，即使人外買軟羊、龜背、大小骨、
諸色包子、玉板鮓、生削巴子、瓜薑之類。

　　食店

　　大凡食店，大者謂之「分茶」，則有頭羹、石髓羹、白肉、胡餅、軟羊、大小骨角
、犒腰子、石肚羹、入爐羊罨、生軟羊麵、桐皮麵、薑潑刀、回刀、冷淘、棋子、寄爐
麵飯之類。吃全茶，饒齏頭羹。更有川飯店，則有插肉麵、大燠麵、大小抹肉淘、煎燠
肉、雜煎事件、生熟燒飯。更有南食店：魚兜子、桐皮熟膾麵、煎魚飯。又有瓠羹店，
門前以枋木及花樣礬結縛如山棚，上掛成邊豬羊，相間三二十邊。近裡門面窗戶，皆朱
綠裝飾，謂之「歡門」。每店各有廳院東西廊稱呼坐次。客坐，則一人執箸紙，遍問坐
客。都人侈縱，百端呼索，或熱或冷，或溫或整，或絕冷、精澆、膘澆之類，人人索喚
不同。行菜得之，近局次立，從頭唱念，報與局內。當局者謂之「鐺頭」，又曰「著案
」訖。須臾，行菜者左手杈三碗、右臂自手至肩馱疊約二十碗，散下盡合各人呼索，不
容差錯。一有差錯，坐客白之主人，必加叱罵，或罰工價，甚者逐之。吾輩入店，則用
一等琉璃淺稜碗，謂之「碧碗」，亦謂之「造羹」，菜蔬精細，謂之「造齏」，每碗十
文。麵與肉相停，謂之「合羹」；又有「單羹」，乃半個也。舊只用匙，今皆用箸矣。
更有插肉、撥刀、炒羊、細物料、棋子、餛飩店。及有素分茶，如寺院齋食也。又有菜
麵、蝴蝶齏胳，及賣隨飯、荷包、白飯、旋切細料??兒、瓜齏、蘿蔔之類。

　　肉行

　　坊巷橋市，皆有肉案，列三五人操刀，生熟肉從便索喚，闊切、片批、細抹、頓刀

之類。至晚即有燠爆熟食上市。凡買物不上數錢得者是數。

　　餅店

　　凡餅店有油餅店，有胡餅店。若油餅店，即賣蒸餅、糖餅，裝合引盤之類。胡餅店
即賣門油、菊花、焦、側厚、油?、髓餅、新樣滿麻。每案用三五人捍劑卓花入爐。自
五更卓案之聲遠近相聞。唯武成王廟前海州張家、皇建院前鄭家最盛，每家有五十餘爐
。

　　魚行

　　賣生魚則用淺抱桶，以柳葉間串清水中浸，或循街出賣，每日早惟新鄭門、西水門
、萬勝門，如此生魚有數千簷入門。冬月即黃河諸遠處客魚來，謂之「車魚」，每斤不
上一百文。

第五卷

　　民俗

　　凡百所賣飲食之人，裝鮮淨盤合器皿，車簷動使，奇巧可愛，食味和羹，不敢草略
。其賣藥賣卦，皆具冠帶。至於乞丐者，亦有規格。稍似懈怠，眾所不容。其士農工商
諸行百戶衣裝，各有本色，不敢越外。謂如香舖裹香人，即頂帽披背；質庫掌事，即著
皂衫角帶不頂帽之類。街市行人，便認得是何色目。加之人情高誼，若見外方之人為都

人凌欺，眾必救護之。或見軍鋪收領到鬥爭公事，橫身勸救，有陪酒食簷官方救之者，
亦無憚也。或有從外新來，鄰左居住，則相借動使，獻遺湯茶，指引買賣之類。更有提
茶瓶之人，每日鄰里互相支茶，相問動靜。凡百吉凶之家，人皆盈門。其正酒店戶，見
腳店三兩次打酒，便敢借與二五百兩銀器。以至貧下人家，就店呼酒，亦用銀器供送。
有連夜飲者，次日取之。諸妓館只就店呼酒而已，銀器供送，亦復如是。其闊略大量，
天下無之也。以其人煙浩穰，添十數萬眾不加多，減之不覺少。所謂花陣酒池，香山藥
海。別有幽坊小巷，燕館歌樓，舉之萬數，不欲繁碎。

　　京瓦伎藝

　　崇、觀以來，在京瓦肆伎藝：張廷叟，《孟子書》。主張小唱：李師師、徐婆惜、
封宜奴、孫三四等，誠其角者。嘌唱弟子：張七七、王京奴、左小四、安娘、毛團等。
教坊減罷並溫習：張翠蓋、張成弟子、薛子大、薛子小、俏枝兒、楊總惜、周壽奴、稱
心等。般雜劇：杖頭傀儡任小三，每日五更頭回小雜劇，差晚看不及矣。懸絲傀儡，張
金線。李外寧，藥發傀儡。張臻妙、溫奴哥、真個強、沒勃臍、小掉刀，筋骨上索雜手
伎。渾身眼、李宗正、張哥、球杖錫弄。孫寬、孫十五、曾無黨、高恕、李孝詳，講史
。李?、楊中立、張十一、徐明、趙世亨、賈九，小說。王顏喜、蓋中寶、劉名廣，散
樂。張真奴，舞旋。楊望京，小兒相撲、雜劇、掉刀、蠻牌。董十五、趙七、曹保義、
朱婆兒、沒困駝、風僧哥、俎六弄，影戲。丁儀、瘦吉等，弄喬影戲。劉百禽，弄蟻。
孔三傳、耍秀才，諸宮調。毛詳、霍伯丑，商謎。吳八兒，合生。張山人，說諢話。劉
喬、河北子、帛遂、胡牛兒、達眼五、重明喬、駱駝兒、李敦等，雜班。外入孫三神鬼
。霍四究，說《三分》。尹常賣，《五代史》。文八娘，叫果子。其餘不可勝數。不以
風雨寒暑。諸棚看人，日日如是。教坊鈞容直，每遇旬休按樂，亦許人觀看。每遇內宴

前一月，教坊內勾集弟子小兒，習隊舞，作樂雜劇節次。

　　娶婦

　　凡娶媳婦，先起草帖子，兩家允許，然後起細帖子，序三代名諱，議親人有服親田
產官職之類。次簷許口酒，以絡盛酒瓶，裝以大花八朵、羅絹生色或銀勝八枚，又以花
紅繳簷上，謂之「繳簷紅」，與女家。女家以淡水二瓶，活魚三五個，箸一雙，悉送在
元酒瓶內，謂之「回魚箸」。或下小定、大定，或相媳婦與不相。若相媳婦，即男家親
人或婆往女家看中，即以釵子插冠中，謂之「插釵子」；或不入意，即留一兩端綵段，
與之壓驚，則此親不諧矣。其媒人有數等，上等戴蓋頭，著紫背子，說官親宮院恩澤；
中等戴冠子，黃包髻背子，或只繫裙手，把青涼傘兒，皆兩人同行。下定了，即旦望媒
人傳語。遇節序，即以節物頭面羊酒之類追女家，隨家豐儉。女家多回巧作之類。次下
財禮，次報成結日子。次過大禮，先一日或是日早下催妝冠帔花粉，女家回公裳花襆頭
之類。前一日女家先來掛帳，鋪設房臥，謂之「鋪房」。女家親人有茶酒利市之類。至
迎娶日，兒家以車子或花簷子發迎客引至女家門，女家管待迎客，與之綵段，作樂催妝
上車簷，從人未肯起，炒咬利市，謂之「起簷子」，與了然後行。迎客先回至兒家門，
從人及兒家人乞覓利市錢物花紅等，謂之「攔門」。新婦下車子，有陰陽人執鬥，內盛
穀豆錢果草節等咒祝，望門而撒，小兒輩爭拾之，謂之「撒穀豆」，俗云厭青羊等殺神
也。新人下車簷，踏青布條或氈席，不得踏地，一人捧鏡倒行，引新人跨鞍驀草及秤上
過，入門，於一室內當中懸帳，謂之「坐虛帳」；或只逕入房中，坐於?上，亦謂之「
坐富貴」。其送女客，急三盞而退，謂之「走送」。眾客就筵三杯之後，婿具公裳花勝
簇面，於中堂升一榻，上置椅子，謂之「高坐」，先媒氏請，次姨氏或妗氏請，各斟一
杯飲之；次丈母請，方下坐。新人門額，用綵一段，碎裂其下，橫抹掛之，婿入房，即

眾爭扯小片而去，謂之「利市繳門紅」。婿於?前請新婦出，二家各出綵段，綰一同心
，謂之「牽巾」，男掛於笏，女搭於手，男倒行出，面皆相向，至家廟前參拜畢，女復
倒行，扶入房講拜，男女各爭先後對拜畢，就?女向左，男向右坐，婦女以金錢彩果散
擲，謂之「撒帳」。男左女右，留少頭髮，二家出匹段、釵子、木梳、頭須之類，謂之
「合髻」。然後用兩盞以綵結連之，互飲一盞，謂之「交杯酒」。飲訖擲盞，並花冠子
於?下，盞一仰一合，俗云「大吉」，則眾喜賀。然後掩帳訖。宮院中即親隨人抱女婿
去，已下人家即行出房，參謝諸親，復就飲酒。散後。次日五更，用一卓，盛鏡台鏡子
於其上，望堂展拜，謂之「新婦拜堂」。次拜尊長親戚，各有綵段巧作鞋襪等為獻，謂
之「賞賀」。尊長則復換一匹回之，謂之「答賀」。婿復參婦家，謂之「拜門」。有力
能趣辦，次日即往，謂之「復面拜門」，不然，三日七日皆可，賞賀亦如女家之禮。酒
散，女家具鼓吹從物，迎婿還家，三日，女家送綵段油蜜注：「蜜」誤刻「密」。蒸餅
，謂之「蜜和油蒸餅」。其女家來作會，謂之「?女」。七日，則取女歸，或送綵段頭
面與之，謂之「洗頭」。一月，則大會相慶，謂之「滿月」。自此以後，禮數簡矣。

　　育子

　　凡孕婦入月，於初一日父母家以銀盆，或彩畫盆，盛粟稈一束，上以錦繡或生色帕
覆蓋之，上插花朵及通草，帖羅五男二女花樣，用盤合裝，送饅頭，謂之「分痛」。並
作眠羊、臥鹿羊、生果實，取其「眠臥」之義。並牙兒衣物籍等，謂之「催生」。就蓐
分娩訖，人爭送粟米炭醋之類。三日落臍炙。七日謂之「一臘」。至滿月則生色及繃繡
線，貴富家金銀犀玉為之，並果子，大展洗兒會。親賓盛集，煎香湯於盆中，下果子彩
錢蔥蒜等，用數丈綵繞之，名曰「圍盆」。以釵子攪水，謂之「攪盆」。觀者各撒錢於
水中，謂之「添盆」。盆中棗子直立者，婦人爭取食之，以為生男之徵。浴兒畢，落胎

髮，遍謝坐客，抱牙兒入他人房，謂之「移窠」。生子百日，置會，謂之「百?」。至
來歲生日，謂之「週?」，羅列盤盞於地，盛果木、飲食、官誥、筆研、筭秤等經卷針
線應用之物，觀其所先拈者，以為徵兆，謂之「試?」。此小兒之盛禮也。

第六卷

　　正月

　　正月一日年節，開封府放關撲三日。士庶自早互相慶賀，坊巷以食物、動使、果實
、柴炭之類，歌叫關撲。如馬行、潘樓街，州東宋門外，州西梁門外踴路，州北封丘門
外，及州南一帶，皆結彩棚，鋪陳冠梳、珠翠、頭面、衣著、花朵、領抹、靴鞋、玩好
之類，間列舞場歌館，車馬交馳。向晚，貴家婦女縱賞關賭，入場觀看，入市店飲宴，
慣習成風，不相笑訝。至寒食冬至三日亦如此。小民雖貧者，亦須新潔衣服，把酒相酬
爾。

　　元旦朝會

　　正旦大朝會，車駕坐大慶殿，有介冑長大人四人立於殿角，謂之「鎮殿將軍」。諸
國使人入賀。殿庭列法駕儀仗，百官皆冠冕朝服，諸路舉人解首，亦士服立班，其服二
梁冠、白袍青緣。諸州進奏吏，各執方物入獻。諸國使人，大遼大使頂金冠，後簷尖長
，如大蓮葉，服紫窄袍，金蹀躞；副使展裹金帶，如漢服。大使拜則立左足，跪右足，
以兩手著右肩為一拜。副使拜如漢儀。夏國使副，皆金冠、短小樣制服、緋窄袍、金蹀

躞、弔敦背，叉手展拜。高麗與南番交州使人，並如漢儀。回紇皆長髯高鼻，以匹帛纏
頭，散披其服。于闐皆小金花氈笠、金絲戰袍束帶，並妻男同來，乘駱駝，氈兜銅鐸入
貢。三佛齊皆瘦脊纏頭、緋衣、上織成佛面。又有南蠻五姓番，皆椎髻烏氈，並如僧人
，禮拜入見。旋賜漢裝錦襖之類。更有真臘、大理、大石等國，有時來朝貢。其大遼使
人，在都亭驛，夏國在都亭西驛，高麗在梁門外安州巷同文館，回紇、于闐在禮賓院，
諸番國在瞻雲館或懷遠驛。唯大遼、高麗就館賜宴。大遼使人朝見訖，翌日詣大相國寺
燒香，次日詣南御苑射弓，朝廷旋選能射武臣伴射，就彼賜宴，三節人皆與焉。先列招
箭班十餘於垛子前。使人多用弩子射，一裹無腳小襆頭子錦襖子遼人，踏開弩子，舞旋
榙箭，過與使人，彼窺得端正，止令使人發牙。例本朝伴射用弓箭。中的則賜鬧裝、銀
鞍馬、衣著、金銀器物有差。伴射得捷，京師市井兒遮路爭獻口號，觀者如堵。翼日人
使朝辭。朝退，內前燈山已上彩，其速如神。

　　立春

　　立春前一日，開封府進春牛入禁中鞭春。開封、祥符兩縣，置春牛於府前。至日絕
早，府僚打春，如方州儀。府前左右，百姓賣小春牛，往往花裝欄坐，上列百戲人物，
春幡雪柳，各相獻遺。春日，宰執親王百官，皆賜金銀幡勝。入賀訖，戴歸私第。

　　元宵

　　正月十五日元宵，大內前自歲前冬至後，開封府絞縛山棚，立木正對宣德樓，遊人
已集御街兩廊下。奇術異能，歌舞百戲，鱗鱗相切，樂聲嘈雜十餘里，擊丸蹴踘，踏索
上竿。趙野人，倒吃冷淘。張九哥，吞鐵劍。李外寧，藥法傀儡。小健兒，吐五色水、
旋燒泥丸子。大特落，灰藥。榾柮兒，雜劇。溫大頭、小曹，嵇琴。黨千，簫管。孫四

，燒煉藥方。王十二，作劇術。鄒遇、田地廣，雜扮。蘇十、孟宣，築球。尹常賣，《
五代史》。劉百禽，蟻。楊文秀，鼓笛。更有猴呈百戲，魚跳刀門，使喚蜂蝶，追呼螻
蟻。其餘賣藥、賣卦，沙書地謎，奇巧百端，日新耳目。至正月七日，人使朝辭出門，
燈山上彩，金碧相射，錦繡交輝。面北悉以綵結，山礬上皆畫神仙故事。或坊市賣藥賣
卦之人，橫列三門，各有綵結金書大牌，中曰「都門道」，左右曰「左右禁衛之門」，
上有大牌曰「宣和與民同樂」。彩山左右，以綵結文殊、普賢，跨獅子、白象，各於手
指出水五道，其手搖動。用轆轤絞水上燈山尖高處，用木櫃貯之，逐時放下，如瀑布狀
。又於左右門上，各以草把縛成戲龍之狀，用青幕遮籠，草上密置燈燭數萬盞，望之蜿
蜒，如雙龍飛走。自燈山至宣德門樓橫大街，約百餘丈，用棘刺圍繞，謂之「棘盆」，
內設兩長竿，高數十丈，以繒綵結束，紙糊百戲人物，懸於竿上，風動宛若飛仙。內設
樂棚，差衙前樂人作樂雜戲，並左右軍百戲，在其中駕坐一時呈拽。宣德樓上，皆垂黃
緣，簾中一位，乃御座。用黃羅設一彩棚，御龍直執黃蓋掌扇，列於簾外。兩朵樓各掛
燈球一枚，約方圓丈餘，內燃椽燭，簾內亦作樂。宮嬪嬉笑之聲，下聞於外。樓下用枋
木壘成露台一所，綵結欄檻，兩邊皆禁衛排立，錦袍，襆頭簪賜花，執骨朵子，面此樂
棚。教坊鈞容直、露台弟子，更互雜劇。近門亦有內等子班直排立。萬姓皆在露台下觀
看，樂人時引萬姓山呼。

　　十四日車駕幸五嶽觀

　　正月十四日，車駕幸五嶽觀迎祥池，有對御（謂賜群臣宴也）。至晚還內圍子，親
從官皆頂球頭大帽，簪花，紅錦團答戲獅子衫，金鍍天王腰帶，數重骨朵。天武官皆頂
雙卷腳襆頭，紫上大搭天鵝結帶寬衫。殿前班頂兩腳屈曲向後花裝襆頭，著緋青紫三色
這金線結帶望仙花袍，跨弓劍，乘馬，一紮鞍轡，纓紼前導。御龍直一腳指天一腳圈曲

襆頭，著紅方勝錦襖子，看帶束帶，執御從物，如金交椅、唾盂、水罐、果壘、掌扇、
纓紼之類。御椅子皆黃羅珠蹙背座，則親從官執之。諸班直皆襆頭錦襖束帶。每常駕出
有紅紗帖金燭籠二百對，元宵加以琉璃玉柱掌扇燈。快行家各執紅紗珠絡燈籠。駕將至
，則圍子數重，外有一人捧月樣兀子錦，覆於馬上。天武官十餘人，簇擁扶策，喝曰：
「看駕頭！」次有吏部小使臣百餘，皆公裳，執珠絡球杖，乘馬聽喚。近侍餘官皆服紫
緋綠公服，三衙太尉、知、玉帶羅列前導，兩邊皆內等子。選諸軍膂力者，著錦襖頂帽
，握拳顧望，有高聲者捶之流血。教坊鈞容直樂部前引，駕後諸班直馬隊作樂，駕後圍
子外左則宰執侍從，右則親王、宗室、南班官。駕近，則列橫門十餘人擊鞭，駕後有曲
柄小紅繡傘，亦殿侍執之於馬上。駕入燈山，御輦院人員輦前喝「隨竿媚來」，御輦團
轉一遭，倒行觀燈山，謂之「?鴿旋」，又謂之「踏五花兒」，則輦官有喝賜矣。駕登
宣德樓，遊人奔赴露台下。

　　十五日駕詣上清宮

　　十五日詣上清宮，亦有對御，至晚回內。

　　十六日

　　十六日車駕不出，自進早訖，登門樂作，捲簾，御座臨軒，宣萬姓。先到門下者，
猶得瞻見天表，小帽紅袍，獨卓子。左右近侍，簾外傘扇執事之人。須臾下簾，則樂作
，縱萬姓遊賞。兩朵樓相對：左樓相對，鄆王以次彩棚幕次；右樓相對，蔡太師以次執
政戚里幕次。時復自樓上有金鳳飛下諸幕次，宣賜不輟。諸幕次中，家妓競奏新聲，與
山棚露台上下，樂聲鼎沸。西朵樓下，開封尹彈壓幕次，羅列罪人滿前，時複決遣，以
警愚民。樓上時傳口敕，特令放罪。於是華燈寶炬，月色花光，霏霧融融，動燭遠近。

至三鼓，樓上以小紅紗燈球緣索而至半空，都人皆知車駕還內矣。須臾聞樓外擊鞭之聲
，則山樓上下，燈燭數十萬盞，一時滅矣。於是貴家車馬，自內前鱗切，悉南去游相國
寺。寺之大殿，前設樂棚，諸軍作樂，兩廊有詩牌燈云：「天碧銀河欲下來，月華如水
照樓台。」並「火樹銀花合，星橋鐵鎖開」之詩。其燈以木牌為之，雕鏤成字，以紗絹
冪之於內，密燃其燈，相次排定，亦可愛賞。資聖閣前安頓佛牙，設以水燈，皆係宰執
、戚里、貴近佔設看位。最耍鬧：九子母殿及東西塔院，惠林、智海，寶梵，競陳燈燭
，光彩爭華，直至達旦。其餘宮觀寺院，皆放萬姓燒香。如開寶、景德大佛寺等處。皆
有樂棚，作樂燃燈。惟禁宮觀寺院，不設燈燭矣。次則葆真宮有玉柱玉簾窗隔燈。諸坊
巷、馬行，諸香藥鋪席、茶坊酒肆，燈燭各出新奇。就中蓮華王家香舖燈火出群，而又
命僧道場打花鈸、弄椎鼓，遊人無不駐足。諸門皆有官中樂棚。萬街千巷，盡皆繁盛浩
鬧。每一坊巷口，無樂棚去處，多設小影戲棚子，以防本坊遊人小兒相失，以引聚之。
殿前班在禁中右掖門裡，則相對右掖門設一樂棚，放本班家口，登皇城觀看。官中有宣
賜茶酒妝粉錢之類。諸營班院於法不得夜遊，各以竹竿出燈球於半空，遠近高低，若飛
星然。阡陌縱橫，城不禁。別有深坊小巷，繡額珠簾，巧制新妝，競誇華麗，春情蕩颺
，酒興融怡，雅會幽歡，寸陰可惜，景色浩鬧，不覺更闌。寶騎駸駸，香輪轆轆，五陵
年少，滿路行歌，萬戶千門，笙簧未徹，市人賣玉梅、夜蛾、蜂兒、雪柳、菩提葉、科
頭圓子、拍頭焦。唯焦以竹架子出青傘上，裝綴梅紅縷金小燈籠子，架子前後亦設燈籠
，敲鼓應拍，團團轉走，謂之「打旋羅」，街巷處處有之。至十九日收燈，五夜城不禁
，嘗有旨展日。宣和年間，自十二月於酸棗門（二名景龍）門上，如宣德門元夜點照，
門下亦置露台，南至寶?宮，兩邊關撲買賣，晨暉門外設看位一所，前以荊棘圍繞，周
回約五七十步，都下賣鵪鶉骨?兒、圓子、拍、白腸、水晶鱠、科頭細粉、旋炒栗子、
銀杏、鹽豉、湯雞、段金橘、橄欖、龍眼、荔枝。諸般市合，團團密擺，準備御前索喚

。以至尊有時在看位內，門司、御藥、知省、太尉，悉在簾前，用三五人弟子祗應。盆
照耀，有同白日。仕女觀者，中貴邀住勸酒一金杯令退。直至上元，謂之「預賞」。惟
周待詔瓠羹，貢餘者一百二十文足一個，其精細果別如市店十文者。

　　收燈都人出城探春

　　收燈畢，都人爭先出城探春，州南則玉津園外學方池亭榭、玉仙觀，轉龍灣西去一
丈佛園子、王太尉園，奉聖寺前孟景初園，四里橋望牛岡劍客廟。自轉龍彎東去陳州門
外，園館尤多。州東宋門外快活林、勃臍陂、獨樂岡、硯台、蜘蛛樓、麥家園，虹橋王
家園，曹、宋門之間東御苑，乾明崇夏尼寺。州北李駙馬園。州西新鄭門大路，直過金
明池西道者院，院前皆妓館。以西宴賓樓有亭榭，曲折池塘鞦韆畫舫，酒客稅小舟，帳
設遊賞。相對祥祺觀，直至板橋，有集賢樓、蓮花樓，乃之官河東，陝西五路之別館，
尋常餞送，置酒於此。過板橋，有下松園、王太宰園、杏花岡。金明池角南去水虎翼巷
水磨下蔡太師園。南洗馬橋西巷內華嚴尼寺、王小姑酒店北金水河兩浙尼寺巴婁寺、養
種園，四時花木，繁盛可觀。南去藥梁園、童太師園。南去鐵佛寺、鴻福寺、東西柏榆
樹。州北模天坡、角橋至倉王廟、十八壽聖尼寺，孟四翁酒店。州西北元有庶人園，有
創台、流杯亭榭數處，放人春賞。大抵都城左近，皆是園圃，百里之內，並無地。次第
春容滿野，暖律暄晴，萬花爭出，粉牆細柳，斜籠綺陌，香輪暖輾，芳草如茵，駿騎驕
嘶，杏花如繡，鶯啼芳樹，燕舞晴空，紅妝按樂於寶榭層樓，白面行歌近畫橋流水，舉
目則鞦韆巧笑，觸處則蹴踘?狂，尋芳選勝，花絮時墜，金樽折翠簪紅，蜂蝶暗隨歸騎
，於是相繼清明節矣。

第七卷

　　清明節

　　清明節，尋常京師以冬至後一百五日為大。寒食前一日謂之「炊熟」，用麵造棗飛
燕，柳條串之，插於門楣，謂之「子推燕」。子女及笄者，多以是日上頭。寒食第三節
，即清明日矣。凡新墳皆用此日拜掃。都城人出郊。禁中前半月發宮人車馬朝陵，宗室
南班近親，亦分遣詣諸陵墳享祀，從人皆紫衫白絹三角子青行纏，皆係官給。節日亦禁
中出車馬，詣奉先寺道者院祀諸宮人墳，莫非金裝紺闤，錦額珠簾，繡扇雙遮，紗籠前
導。士庶闐塞諸門，紙馬鋪皆於當街用紙袞疊成樓閣之狀。四野如市，往往就芳樹之下
，或園囿之間，羅列杯盤，互相勸酬。都城之歌兒舞女，遍滿園亭，抵暮而歸。各攜棗
、炊餅，黃胖、掉刀，名花異果，山亭戲具，鴨卵雞雛，謂之「門外土儀」。轎子即以
楊柳雜花裝簇頂上，四垂遮映。自此三日，皆出城上墳，但一百五日最盛。節日坊市賣
稠餳、麥糕、乳酪、乳餅之類。緩入都門，斜陽御柳；醉歸院落，明月梨花。諸軍禁衛
，各成隊伍，跨馬作樂四出，謂之「摔腳」。其旗旌鮮明，軍容雄壯，人馬精銳，又別
為一景也。

　　三月一日開金明池瓊林苑

　　三月一日，州西順天門外，開金明池瓊林苑，每日教習車駕上池儀範。雖禁從士庶
許縱賞，御史台有榜不得彈劾。池在順天門街北，周圍約九里三十步，池西直徑七里許
。入池門內南岸，西去百餘步，有西北臨水殿，車駕臨幸，觀爭標錫宴於此。往日旋以
綵幄，政和間用土木工造成矣。又西去數百步，乃仙橋，南北約數百步，橋面三虹，朱

漆欄螲，下排雁柱，中央隆起，謂之「駱駝虹」，若飛虹之狀。橋盡處，五殿正在池之
中心，四岸石甃，向背大殿，中坐各設御幄，朱漆明金龍?，河間雲水，戲龍屏風，不
禁遊人。殿上下迴廊皆關撲錢物飲食伎藝人作場，勾肆羅列左右。橋上兩邊用瓦盆，內
擲頭錢，關撲錢物、衣服、動使。遊人還往，荷蓋相望。橋之南立櫺星門，門裡對立彩
樓。每爭標作樂，列妓女於其上。門相對街南有磚石甃砌高台，上有樓觀，廣百丈許，
曰寶津樓，前至池門，闊百餘丈，下瞰仙橋水殿，車駕臨幸，觀騎射百戲於此池之東岸
。臨水近牆皆垂楊，兩邊皆彩棚幕次，臨水假賃，觀看爭標。街東皆酒食店舍，博易場
戶，藝人勾肆，質庫，不以幾日解下，只至閉池，便典沒出賣。北去直至池後門，乃汴
河西水門也。其池之西岸，亦無屋宇，但垂楊蘸水，煙草鋪堤，遊人稀少，多垂釣之士
，必於池苑所買牌子，方許捕魚，遊人得魚，倍其價買之，臨水砟膾，以薦芳樽，乃一
時佳味也。習水教罷，繫小龍船於此。池岸正北對五殿，起大屋，盛大龍船，謂之「奧
屋」，車駕臨幸，往往取二十日。諸禁衛班直，簪花、披錦繡、捻金線衫袍，金帶勒帛
之類結束，競逞鮮新。出內府金槍，寶裝弓劍，龍鳳繡旗，紅纓錦轡，萬騎爭馳，鐸聲
震地。

　　駕幸臨水殿觀爭標錫宴

　　駕先幸池之臨水殿錫宴群臣。殿前出水棚，排立儀衛。近殿水中，橫列四彩舟，上
有諸軍百戲，如大旗、獅豹、掉刀、蠻牌、神鬼、雜劇之類。又列兩船，皆樂部。又有
一小船，上結小彩樓，下有三小門，如傀儡棚，正對水中。樂船上參軍色進致語，樂作
，彩棚中門開，出小木偶人，小船子上有一白衣人垂釣，後有小童舉棹注：「棹」誤刻
「掉」。划船，遼繞數回，作語，樂作，釣出活小魚一枚，又作樂，小船入棚。繼有木
偶築球舞旋之類，亦各念致語，唱和，樂作而已，謂之「水傀儡」。又有兩畫船，上立

鞦韆，船尾百戲人上竿，左右軍院虞候監教鼓笛相和。又一人上蹴鞦韆，將平架，筋斗
擲身入水，謂之「水鞦韆」。水戲呈畢，百戲樂船，並各鳴鑼鼓，動樂舞旗，與水傀儡
船分兩壁退去。有小龍船二十隻，上有緋衣軍士各五十餘人，各設旗鼓銅鑼。船頭有一
軍校，舞旗招引，乃虎翼指揮兵級也。又有虎頭船十隻，上有一錦衣人，執小旗立船頭
上，餘皆著青短衣，長頂頭巾，齊舞棹，乃百姓卸在行人也。又有飛魚船二隻，彩畫間
金，最為精巧，上有雜彩戲衫五十餘人，間列雜色小旗緋傘，左右招舞，鳴小鑼鼓鐃鐸
之類。又有鰍魚船二隻，止容一人撐划，乃獨木為之也。皆進花石朱緬所進。諸小船競
詣奧屋，牽拽大龍船出詣水殿，其小龍船爭先團轉翔舞，迎導於前。其虎頭船以繩索引
龍舟。大龍船約長三四十丈，闊三四丈，頭尾鱗鬣，皆雕鏤金飾，蟈板皆退光，兩邊列
十子，充分歇泊中，設御座龍水屏風。蟈板到底深數尺，底上密排鐵鑄大銀樣，如卓面
大者壓重，庶不欹側也。上有層樓台觀，檻曲安設御座。龍頭上人舞旗，左右水棚，排
列六槳，宛若飛騰。至水殿，艤之一邊。水殿前至仙橋，預以紅旗插於水中，標識地分
遠近。所謂小龍船，列於水殿前，東西相向；虎頭、飛魚等船，布在其後，如兩陣之勢
。須臾，水殿前水棚上一軍校以紅旗招之，龍船各鳴鑼鼓出陣，划棹旋轉，共為圓陣，
謂之「旋羅」。水殿前又以旗招之，其船分而為二，各圓陣，謂之「海眼」。又以旗招
之，兩隊船相交互，謂之「交頭」。又以旗招之，則諸船皆列五殿之東面，對水殿排成
行列，則有小舟一軍校執一竿，上掛以錦綵銀碗類，謂之「標竿」，插在近殿水中。又
見旗招之，則兩行舟鳴鼓並進，捷者得標，則山呼拜舞。並虎頭船之類，各三次爭標而
止。其小船復引大龍船入奧屋內矣。

　　駕幸瓊林苑

　　駕方幸瓊林苑，在順天門大街，面北，與金明池相對。大門牙道，皆古松怪柏。兩

傍有石榴園、櫻桃園之類，各有亭榭，多是酒家所佔。苑之東南隅，政和間創築華觜岡
，高數丈，上有橫觀層樓，金碧相射，下有錦石纏道，寶砌池塘，柳鎖虹橋，花縈鳳舸
，其花皆素馨、末莉、山丹、瑞香、含笑、射香等閩、廣、二浙所進南花。有月池、梅
亭牡丹之類，諸亭不可悉數。

　　駕幸寶津樓宴殿

　　寶津樓之南，有宴殿，駕臨幸嬪御，車馬在此。尋常亦禁人出入，有官監之。殿之
西，有射殿，殿之南，南有橫街，牙道柳徑，乃都人擊球之所。西去苑西門水虎翼巷橫
道之南，有古桐牙道，兩傍亦有小園圃台榭。南過畫橋，水心有大撮焦亭子，方池柳步
圍繞，謂之蝦蟆亭，亦是酒家佔。尋常駕未幸，習旱教於苑大門。御馬立於門上。門之
兩壁，皆高設彩棚，許士庶觀賞，呈引百戲。御馬上池，則張黃蓋擊鞭如儀。每遇大龍
船出，及御馬上池，則遊人增倍矣。

　　駕登寶津樓諸軍呈百戲

　　駕登寶津樓，諸軍百戲，呈於樓下。先列鼓子十數輩，一人搖雙鼓子，近前進致語
，多唱「青春三月驀山溪」也。唱訖，鼓笛舉一紅巾者弄大旗，次獅豹入場，坐作進退
，奮迅舉止畢。次一紅巾者，手執兩白旗子，跳躍旋風而舞，謂之「撲旗子」。及上竿
、打筋斗之類訖，樂部舉動，琴家弄令，有花妝輕健軍士百餘，前列旗幟，各執雉尾、
蠻牌、木刀，初成行列，拜舞互變開門奪橋等陣，然後列成「偃月陣」。樂部復動蠻牌
令，數內兩人出陣對舞，如擊刺之狀，一人作奮擊之勢，一人作僵僕。出場凡五七對，
或以槍對牌，劍對牌之類。忽作一聲如霹靂，謂之「爆仗」，則蠻牌者引退，煙火大起
，有假面披髮，口吐狼牙煙火，如鬼神狀者上場。著青帖金花短後之衣，帖金皂，跣足

，攜大銅鑼隨身，步舞而進退，謂之「抱鑼」。繞場數遭，或就地放煙火之類。又一聲
爆仗，樂部動《拜新月慢》曲，有面塗青碌，戴面具金睛，飾以豹皮錦繡看帶之類，謂
之「硬鬼」。或執刀斧，或執杵棒之類，作腳步蘸立，為驅捉視聽之狀。又爆仗一聲，
有假面長髯，展裹綠袍靴簡，如鍾馗像者，傍一人以小鑼相招和舞步，謂之「舞判」。
繼有二三瘦瘠、以粉塗身，金睛白面，如髑髏狀，繫錦繡圍肚看帶，手執軟仗，各作魁
諧趨蹌，舉止若排戲，謂之「啞雜劇」。又爆仗響，有煙火就湧出，人面不相睹，煙中
有七人，皆披髮文身，著青紗短後之衣，錦繡圍肚看帶，內一人金花小帽、執白旗，餘
皆頭巾，執真刀，互相格鬥擊刺，作破面剖心之勢，謂之「七聖刀」。

　　忽有爆仗響，又後煙火。出散處以青幕圍繞，列數十輩，皆假面異服，如祠廟中神
鬼塑像，謂之「歇帳」。又爆仗響，捲退。次有一擊小銅鑼，引百餘人，或巾裹，或雙
髻，各著雜色半臂，圍肚看帶，以黃白粉塗其面，謂之「抹蹌」。各執木棹刀一口，成
行列，擊鑼者指呼，各拜舞起居畢，喝喊變陣子數次，成一字陣，兩兩出陣格鬥，作奪
刀擊刺之態百端訖，一人棄刀在地，就地擲身背著地，有聲，謂之「扳落」。如是數十
對訖，復有一裝田舍兒者入場念誦言語訖，有一裝村婦者入場，與村夫相值，各持棒杖
，互相擊觸，如相毆態。其村夫者以杖背村婦出場畢，後部樂作，諸軍繳隊雜劇一段，
繼而露台弟子雜劇一段，是時弟子蕭住兒、丁都賽、薛子大、薛子小、楊總惜、崔上壽
之輩，後來者不足數。合曲舞旋訖，諸班直常入祗候子弟所呈馬騎，先一人空手出馬，
謂之「引馬」。次一人磨旗出馬，謂之「開道旗」。次有馬上抱紅繡之球，擊以紅錦索
，擲下於地上，數騎追逐射之，左曰「仰手射」，右曰「合手射」，謂之「拖繡球」。
又以柳枝插於地，數騎以子箭，或弓或弩射之，謂之「柳枝」。又有以十餘小旗，遍裝
輪上而背之出馬，謂之「旋風旗」。又有執旗挺立鞍上，謂之「立馬」。或以身下馬，
以手攀鞍而復上，謂之「騙馬」。或用手握定鐙，以身從後來往，謂之「跳馬」。忽以

身離鞍，屈右腳掛馬鬃，左腳在鐙，左手把鬃，謂之「獻鞍」，又曰「棄鬃背坐」。或
以兩手握鐙，以肩著鞍橋，雙腳直上，謂之「倒立」。忽擲腳著地，倒拖順馬而走，復
跳上馬，謂之「拖馬」。或留左腳著鐙，右腳出鐙，離鞍橫身，在鞍一邊，左手捉鞍，
右手把鬃存身，直一腳順馬而走，謂之「飛仙膊馬」。又存身拳曲在鞍一邊，謂之「鐙
裡藏身」。或右臂挾鞍，足著地順馬而走，謂之「趕馬」。或出一鐙，墜身著，以手向
下綽地，謂之「綽塵」。或放令馬先走，以身追及，握馬尾而上，謂之「豹子馬」。或
橫身鞍上，或輪弄利刃，或重物大刀雙刀百端訖，有黃衣老兵，謂之「黃院子」，數輩
執小繡龍旗前導；宮監馬騎百餘，謂之「妙法院」；女童皆妙齡翹楚，結束如男子：短
頂頭巾，各著雜色錦繡捻金絲番段窄袍，紅綠弔敦束帶，莫非玉羈金勒，寶鐙花韉，豔
色耀日，香風襲人，馳驟至樓前，團轉數遭，輕簾鼓聲，馬上亦有呈驍藝者。中貴人許
畋押隊，招呼成列，鼓聲一齊，擲身下馬，一手執弓箭，攬韁子，就地如男子儀，拜舞
山呼訖，復聽鼓聲，騙馬而上。大抵禁庭如男子裝者，便隨男子禮起居。復馳驟團旋分
合陣子訖，分兩陣，兩兩出陣，左右使馬直背射弓，使番槍或草棒，交馬野戰，呈驍騎
訖，引退，又作樂。先設綵結小球門於殿前，有花裝男子百餘人，皆裹角子向後拳曲花
襆頭，半著紅，半著青錦襖子，義束帶，絲鞋，各跨雕鞍花驢子，分為兩隊，各有朋頭
一名，各執綵畫杖，謂之「小打」。一朋頭用杖擊弄球子，如綴球子，方墜地，兩朋爭
佔，供與朋頭，左朋擊球子過門入孟為勝，右朋向前爭佔，不令入孟，互相追逐，得籌
謝恩而退。續有黃院子引出宮監百餘，亦如小打者，但加之珠翠裝飾，玉帶紅靴，各跨
小馬，謂之「大打」。人人乘騎精熟，馳驟如神，雅態輕盈，妖姿綽約，人間但見其圖
畫矣。呈訖。

　　駕幸射殿射弓

　　駕詣射殿射弓，垛子前列招箭班二十餘人，皆長腳襆頭，紫繡抹額紫寬衫，黃義，
雁翅排立，御箭去則齊聲招舞，合而復開，箭中的矣。又一人口銜一銀碗，兩肩兩手共
五隻，箭來皆能承之。射畢駕歸宴殿。

　　池苑內縱人關撲遊戲

　　池苑內除酒家藝人佔外，多以綵幕繳絡，鋪設珍玉、奇玩、匹帛、動使、茶酒器物
關撲。有以一笏撲三十笏者。以至車馬、地宅、歌姬、舞女，皆約以價而撲之。出九和
合有名者，任大頭、快活三之類，餘亦不數。池苑所進奉魚藕果實，宣賜有差。後苑作
進小龍船，雕牙縷翠，極盡精巧。隨駕藝人池上作場者，宣、政間，張藝多、渾身眼、
宋壽香、尹士安小樂器，李外寧水傀儡，其餘莫知其數。池上飲食：水飯、涼水綠豆、
螺螄肉、饒梅花酒，查片、杏片、梅子、香藥脆梅、旋切魚膾、青魚、鹽鴨卵、雜和辣
菜之類。池上水教罷，貴家以雙纜黑漆平船，紫帷帳，設列家樂遊池。宣、政間亦有假
賃大小船子，許士庶遊賞，其價有差。

　　駕回儀衛

　　駕回則御裹小帽，簪花乘馬，前後從駕臣寮、百司儀衛，悉賜花。大觀初，乘驄馬
至太和宮前，忽宣「小烏」，其馬至御前，拒而不進，左右曰：「此願封官。」敕賜龍
驤將軍，然後就轡，蓋「小烏」平日御愛之馬也。莫非錦繡盈都，花光滿日，御香拂路
，廣樂喧空，寶騎交馳，彩棚夾路，綺羅珠翠，戶戶神仙，畫閣紅樓，家家洞府。遊人
士庶，車馬萬數。妓女舊日多乘驢，宣、政間惟乘馬，披涼衫，將蓋頭背繫冠子上。少
年狎客，往往隨後，亦跨馬輕衫小帽。有三五文身惡少年控馬，謂之「花褪馬」。用短
韁促馬頭，刺地而行，謂之「鞅韁」。呵喝馳驟，競逞駿逸。遊人往往以竹竿挑掛終日

關撲所得之物而歸。仍有貴家士女，小轎插花，不垂簾幕。自三月一日至四月八日閉池
，雖風雨亦有遊人，路無虛日矣。

　　是月季春，萬花爛漫，牡丹芍藥，棣棠木香，種種上市，賣花者以馬頭竹藍鋪排，
歌叫之聲，清奇可聽，晴簾靜院，曉幕高樓，宿酒未醒，好夢初覺，聞之莫不新愁易感
，幽恨懸生，最一時之佳況。諸軍出郊，合教陣隊。

第八卷

　　四月八日

　　四月八日佛生日，十大禪院各有浴沸齋會，煎香藥糖水相遺，名曰「浴佛水」。迤
邐時光晝永，氣序清和。榴花院落，時聞求友之鶯；細柳亭軒，乍見引雛之燕。在京七
十二戶諸正店，初賣煮酒，市井一新。唯州南清風樓最宜夏飲，初嘗青杏，乍薦櫻桃，
時得佳賓，觥酬交作。是月茄瓠初出上市，東華門爭先供進，一對可直三五十千者。時
果則御桃、李子、金杏、林檎之類。

　　端午

　　端午節物：百索艾花、銀樣鼓兒花、花巧畫扇、香糖果子、粽子、白團。紫蘇、菖
蒲、木瓜，並皆茸切，以香藥相和，用梅紅匣子盛裹。自五月一日及端午前一日，賣桃
、柳、葵花、蒲葉、佛道艾，次日家家鋪陳於門首，與粽子、五色水團、茶酒供養，又
釘艾人於門上，士庶遞相宴賞。

　　六月六日崔府君生日二十四日神保觀神生日

　　六月六日州北崔府君生日，多有獻送，無盛如此。二十四日州西灌口二郎生日，最
為繁盛。廟在萬勝門外一里許，敕賜神保觀。二十三日御前獻送後苑作與書藝局等處製
造戲玩，如球杖、彈弓、弋射之具，鞍轡、銜勒、樊籠之類，悉皆精巧，作樂迎引至廟
，於殿前露台上設樂棚，教坊鈞容直作樂，更互雜劇舞旋。太官局供食，連夜二十四盞
，各有節次。至二十四日，夜五更爭燒頭爐香，有在廟止宿，夜半起以爭先者。天曉，
諸司及諸行百姓獻送甚多。其社火呈於露台之上，所獻之物，動以萬數。自早呈拽百戲
，如上竿、?弄、跳索、相撲、鼓板、小唱、鬥雞、說諢話、雜扮、商謎、合笙、喬筋
骨、喬相撲、浪子、雜劇、叫果子、學像生、倬刀、裝鬼、砑鼓、牌棒、道術之類，色
色有之。至暮呈拽不盡。殿前兩幡竿，高數十丈，左則京城所，右則修內司，搭材分佔
上竿呈藝解。或竿尖立橫木列於其上，裝神鬼，吐煙火，甚危險駭人。至夕而罷。

　　是月巷陌雜賣

　　是月時物，巷陌路口，橋門市井，皆賣大小米水飯、炙肉、乾脯、萵苣筍、芥辣瓜
兒、義塘甜瓜、衛州白桃、南京金桃、水鵝梨、金杏、小瑤李子、紅菱、沙角兒、藥木
瓜、水木瓜、冰雪、涼水荔枝膏，皆用青布傘當街列?凳堆垛。冰雪惟舊宋門外兩家最
盛，悉用銀器。沙糖綠豆、水晶皂兒、黃冷團子、雞頭穰、冰雪細料??兒、麻飲雞皮、
細索涼粉、素簽、成串熟林檎、脂麻團子、江豆兒、羊肉小饅頭、龜兒沙餡之類。都人
最重三伏，蓋六月中別無時節，往往風亭水榭，峻宇高樓，雪檻冰盤，浮瓜沉李，流杯
曲沼，苞鮓新荷，遠邇笙歌，通夕而罷。

　　七夕

　　七月七夕，潘樓街東宋門外瓦子、州西梁門外瓦子、北門外、南朱雀門外街及馬行
街內，皆賣磨喝樂，乃小塑土偶耳。悉以雕木彩裝欄座，或用紅紗碧籠，或飾以金珠牙
翠，有一對直數千者。禁中及貴家與士庶為時物追陪。又以黃鑄為鳧雁、鴛鴦、癗、龜
魚之類，彩畫金縷，謂之「水上浮」。又以小板上傅土，旋種粟令生苗，置小茅屋花木
，作田舍家小人物，皆村落之態，謂之「穀板」。又以瓜雕刻成花樣，謂之「花瓜」。
又以油麵糖蜜造為笑靨兒，謂之「果實花樣」，奇巧百端，如捺香方勝之類。若買一斤
數內有一對被介冑者，如門神之像，蓋自來風流，不知其從，謂之「果食將軍」。又以
綠豆、小豆、小麥，於磁器內，以水浸之，生芽數寸，以紅籃綵縷束之，謂之「種生」
。皆於街心綵幕帳設出絡貨賣。七夕前三五日，車馬盈市，羅綺滿街，旋折未開荷花，
都人善假做雙頭蓮，取玩一時，提攜而歸，路人往往嗟愛。又小兒須買新荷葉執之，蓋
效顰磨喝樂。兒童輩特地新妝，競誇鮮麗。至初六日、七日晚，貴家多結彩樓於庭，謂
之「乞巧樓」。鋪陳磨喝樂、花瓜、酒炙、筆硯、針線，或兒童裁詩，女郎呈巧，焚香
列拜，謂之「乞巧」。婦女望月穿針。或以小蜘蛛安合子內，次日看之，若網圓正，謂
之「得巧」。里巷與妓館，往往列之門首，爭以侈靡相向。（「磨喝樂」本佛經「摩羅
」，今通俗而書之。）

　　中元節

　　七月十五日中元節。先數日，市井賣冥器靴鞋、襆頭帽子、金犀假帶、五綵衣服。
以紙糊架子盤游出賣。潘樓並州東西瓦子亦如七夕。耍鬧處亦賣果食種生花果之類，及
印賣《尊勝目連經》。又以竹竿斲成三腳，高三五尺，上織燈窩之狀，謂之盂蘭盆，掛
搭衣服冥錢在上焚之。構肆樂人，自過七夕，便般「目連經救母」雜劇，直至十五日止

，觀者增倍。中元前一日，即賣練葉，享祀時鋪襯卓面。又賣麻穀窠鬼，亦是繫在卓子
腳上，乃告祖先秋成之意。又賣雞冠花，謂之「洗手花」。十五日供養祖先素食，才明
即賣郘米飯，巡門叫賣，亦告成意也。又賣轉明菜、花花油餅、餕錴、沙錴之類。城外
有新墳者，即往拜掃。禁中亦出車馬詣道者院謁墳。本院官給祠部十道，設大會，焚錢
山，祭軍陣亡歿，設孤魂道場。

　　立秋

　　立秋日，滿街賣楸葉，婦女兒童輩，皆剪成花樣戴之。是月，瓜果梨棗方盛，京師
棗有數品：靈棗、牙棗、青州棗、亳州棗。雞頭上市，則梁門裡李和家最盛。中貴戚里
，取索供賣。內中泛索，金合絡繹。士庶買之，一裹十文，用小新荷葉包，糝以麝香，
紅小索兒繫之。賣者雖多，不及李和一色揀銀皮子嫩者貨之。

　　秋社

　　八月秋社，各以社糕、社酒相齎送貴戚。宮院以豬羊肉、腰子、奶房、肚肺、鴨餅
、瓜薑之屬，切作棋子片樣，滋味調和，鋪於飯上，謂之「社飯」，請客供養。人家婦
女皆歸外家，晚歸，即外公姨舅皆以新葫蘆兒、棗兒為遺，俗云宜良外甥。市學先生預
斂諸生錢作社會，以致僱倩、祗應、白席、歌唱之人。歸時各攜花籃、果實、食物、社
糕而散。春社、重午、重九，亦是如此。

　　中秋

　　中秋節前，諸店皆賣新酒，重新結絡門面彩樓花頭，畫竿醉仙錦旆。市人爭飲，至
午未間，家家無酒，拽下望子。是時螯蟹新出，石榴、?勃、梨、棗、栗、孛萄、弄色

棖橘，皆新上市。中秋夜，貴家結飾台榭，民間爭佔酒樓玩月。絲篁鼎沸，近內庭居民
，夜深遙聞笙竽之聲，宛若雲外。閭里兒童，連宵嬉戲。夜市駢闐，至於通曉。

　　重陽

　　九月重陽，都下賞菊，有數種：其黃白色蕊若蓮房，曰：「萬齡菊」；粉紅色曰「
桃花菊」，白而檀心曰「木香菊」，黃色而圓者曰「金鈴菊」，純白而大者曰「喜容菊
」，無處無之。酒家皆以菊花縛成洞戶。都人多出郊外登高，如倉王廟、四里橋、愁台
、梁王城、硯台、毛駝岡、獨樂岡等處宴聚。前一二日，各以粉麵蒸糕遺送，上插剪彩
小旗，摻飣果實，如石榴子、栗黃、銀杏、松子肉之類。又以粉作獅子蠻王之狀，置於
糕上，謂之「獅蠻」。諸禪寺各有齋會，惟開寶寺、仁王寺有獅子會。諸僧皆坐獅子上
，作法事講說，遊人最盛。下旬即賣冥衣靴鞋席帽衣段，以十月朔日燒獻故也。

第九卷

　　十月一日

　　十月一日，宰臣已下受衣著錦襖。三日（今則五日），士庶皆出城饗墳。禁中車馬
，出道者院及西京朝陵。宗室車馬，亦如寒食節。有司進暖爐炭。民間皆置酒作暖爐會
也。

　　天寧節

　　初十日天寧節。前一月，教坊集諸妓閱樂。初八日，樞密院率修武郎以上；初十日
，尚書省宰執率宣教郎以上，並詣相國寺罷散祝聖齋筵，次赴尚書省都廳賜宴。

　　宰執親王宗室百官入內上壽

　　十二日，宰執、親王、宗室、百官，入內上壽大起居（搢笏舞蹈）。樂未作，集英
殿山樓上教坊樂人效百禽鳴，內外肅然，止聞半空和鳴，若鸞鳳翔集。百官以下謝坐訖
，宰執、禁從，親王、宗室、觀察使已上，並大遼、高麗、夏國使副，坐於殿上。諸卿
少百官，諸國中節使人，坐兩廊。軍校以下，排在山樓之後。皆以紅面青黑漆矮偏釘。
每分列環餅、油餅、棗塔為看盤，次列果子。惟大遼加之豬羊雞鵝兔連骨熟肉為看盤，
皆以小繩束之。又生蔥韭蒜醋各一堞。三五人共列漿水一桶，立勺數枚。教坊色長二人
，在殿上欄杆邊，皆諢裹寬紫袍，金帶義，看盞斟御酒。看盞者，舉其袖唱引曰「綏御
酒」，聲絕，拂雙袖於欄杆而止。宰臣酒則曰「綏酒」，如前。教坊樂部，列於山樓下
彩棚中，皆裹長腳襆頭，隨逐部服紫緋綠三色寬衫，黃義，鍍金凹面腰帶，前列柏板，
十串一行，次一色畫面琵琶五十面，次列箜篌兩座，箜篌高三尺許，形如半邊木梳，黑
漆鏤花金裝畫。下有台座，張二十五弦，一人跪而交手擘之。以次高架大鼓二面，彩畫
花地金龍，擊鼓人背結寬袖，別套黃窄袖，垂結帶金裹鼓棒，兩手高舉互擊，宛若流星
。後有羯鼓兩座，如尋常番鼓子，置之小卓子上，兩手皆執杖擊之，杖鼓應焉。次列鐵
石方響明金，彩畫架子，雙垂流蘇。次列簫、笙、塤、篪、觱篥、龍笛之類，兩旁對列
杖鼓二百面，皆長腳襆頭、紫繡抹額、背繫紫寬衫、黃窄袖、結帶黃義。諸雜劇色皆諢
裹，各服本色紫緋綠寬衫，義篪，鍍金帶。自殿陛對立，直至樂棚。每遇舞者入場，則
排立者叉手，舉左右肩，動足應拍，一齊群舞，謂之「挼曲子」。（挼字仍回反。）

　　第一盞御酒，歌板色，一名「唱中腔」，一遍訖，先笙與簫笛各一管和，又一遍，

眾樂齊舉，獨聞歌者之聲。宰臣酒，樂部起傾杯。百官酒，三台舞旋，多是雷中慶。其
餘樂人舞者，諢裹寬衫，唯中慶有官，故展裹。舞曲破前一遍。舞者入場，至歇拍，續
一人入場，對舞數拍。前舞者退，獨後舞者終其曲，謂之「舞末」。

　　第二盞御酒，歌板色，唱如前。宰臣酒，慢曲子。百官酒，三台舞如前。

　　第三盞，左右軍百戲入場，一時呈拽。所謂左右軍，乃軍師坊市兩廂也，非諸軍之
軍。百戲乃上竿、跳索、倒立、折腰、弄碗注、踢瓶、筋斗、擎戴之類，即不用獅豹大
旗神鬼也。藝人或男或女，皆紅巾綵服。殿前自有石?柱窠，百戲入場，旋立其戲竿。
凡御宴至第三盞，方有下酒肉、咸豉、爆肉，雙下駝峰角子。

　　第四盞如上儀舞畢，發譚子，參軍色執竹竿拂子，念致語口號，諸雜劇色打和，再
作語，勾合大曲舞。下酒榼：子骨頭、索粉、白肉胡餅。

　　第五盞御酒，獨彈琵琶。宰臣酒，獨打方響。凡獨奏樂，並樂人謝恩訖，上殿奏之
。百官酒，樂部起三台舞，如前畢。參軍色執竹竿子作語，勾小兒隊舞。小兒各選年十
二三者二百餘人，列四行，每行隊頭一名，四人簇擁，並小隱士帽，著緋綠紫青生色花
衫，上領四契義束帶，各執花枝排定。先有四人裹卷腳襆頭、紫衫者，擎一彩殿子，內
金貼字牌，擂鼓而進，謂之「隊名牌」，上有一聯，謂如「九韶翔彩鳳，八佾舞青鸞」
之句。樂部舉樂，小兒舞步進前，直叩殿陛。參軍色作語，問小兒班首近前，進口號，
雜劇人皆打和畢，樂作，群舞合唱，且舞且唱，又唱破子畢，小兒班首入進致語，勾雜
劇入場，一場兩段。是時教坊雜劇色鱉膨劉喬、侯伯朝、孟景初、王顏喜，而下皆使副
也。內殿雜戲，為有使人預宴，不敢深作諧謔，惟用群隊裝其似像，市語謂之「拽串」
。雜戲畢，參軍色作語，放小兒隊。又群舞《應天長》曲子出場。下酒：群仙、天花餅
、太平畢羅乾飯、縷肉羹、蓮花肉餅。駕興，歇座。百官退出殿門幕次。須臾追班，起
居再坐。

　　第六盞御酒，笙起慢曲子，宰臣酒慢曲子，百官酒三台舞。左右軍築球，殿前旋立
球門，約高三丈許，雜綵結絡，留門一尺許。左軍球頭蘇述，長腳襆頭，紅錦襖，餘皆
卷腳襆頭，亦紅錦襖，十餘人。右軍球頭孟宣，並十餘人，皆青錦衣。樂部哨笛杖鼓斷
送。左軍先以球團轉眾，小筑數遭，有一對次球頭，小筑數下，待其端正，即供球與球
頭，打大癙過球門。右軍承得球，復團轉眾，小筑數遭，次球頭亦依前供球與球頭，以
大癙打過，或有即便復過者勝。勝者賜以銀碗錦綵，拜舞謝恩，以賜錦共披而拜也。不
勝者球頭吃鞭，仍加抹搶下酒，假?魚，密浮酥捺花。

　　第七盞御酒慢曲子，宰臣酒皆慢曲子，百官酒三台舞訖，參軍色作語，勾女童隊入
場。女童皆選兩軍妙齡容豔過人者四百餘人，或戴花冠，或仙人髻鴉霞之服，或卷曲花
腳襆頭，四契紅黃生色銷金錦繡之衣，結束不常，莫不一時新妝，曲盡其妙。杖子頭四
人，皆裹曲腳向後指天襆頭，簪花，紅黃寬袖衫，義，執銀裹頭杖子。皆都城角者，當
時乃陳奴哥、俎姐哥、李伴奴、雙奴，餘不足數。亦每名四人簇擁，多作仙童丫髻，仙
裳執花，舞步進前成列。或舞《采蓮》，則殿前皆列蓮花。檻曲亦進隊名。參軍色作語
問隊，杖子頭者進口號，且舞且唱。樂部斷送《采蓮》訖，曲終復群舞。唱中腔畢，女
童進致語，勾雜戲入場，亦一場兩段訖，參軍色作語，放女童隊，又群唱曲子，舞步出
場。比之小兒節次增多矣。下酒：排炊羊胡餅、炙金腸。

　　第八盞御酒，歌板色，一名「唱踏歌」。宰臣酒慢曲子，百官酒三台舞。合曲破舞
旋。下酒：假沙魚、獨下饅頭、肚羹。

　　第九盞御酒慢曲子，宰臣酒慢曲子，百官酒三台舞。曲如前。左右軍相撲。下酒：
水飯、簇飣下飯。駕興。御筵酒盞皆屈卮，如菜碗樣，而有手把子。殿上純金，廊下純
銀。食器，金銀漆碗碟也。宴退，臣僚皆簪花歸私第，呵引從人皆簪花並破官錢。諸女
童隊出右掖門，少年豪俊，爭以寶具供送，飲食酒果迎接，各乘駿騎而歸。或花冠，或

作男子結束，自御街馳驟，競逞華麗，觀者如堵。省宴亦如此。

　　立冬

　　是月立冬前五日，西御園進冬菜。京師地寒，冬月無蔬菜，上至宮禁，下及民間，
一時收藏，以充一冬食用。於是車載馬駝，充塞道路。時物：薑豉、子、紅絲、末髒、
鵝梨、?桲、蛤蜊、螃蟹。

第十卷

　　冬至

　　十一月冬至。京師最重此節，雖至貧者，一年之間，積累假借，至此日更易新衣，
備辦飲食，享祀先祖。官放關撲，慶賀往來，一如年節。

　　大禮預教車象

　　遇大禮年，預於兩月前教車象。自宣德門至南薰門外，往來一遭。車五乘，以代五
輅。輕重每車上置旗二口，鼓一面，駕以四馬。挾車衛士，皆紫衫帽子。車前數人擊鞭
。象七頭。前列朱旗數十面，銅鑼鼙鼓十數面。先擊鑼二下，鼓急應三下。執旗人紫衫
、帽子。每一象則一人裹交腳襆頭紫衫人跨其頸，手執短柄銅紬，尖其刃，象有不馴，
擊之。象至宣德樓前，團轉行步數遭成列，使之面北而拜，亦能唱喏。諸戚里、宗室、
貴族之家，勾呼就私第觀看，贈之銀綵無虛日。御街遊人嬉集，觀者如織。賣撲土木粉

捏小象兒，並紙畫，看人攜歸，以為獻遺。

　　車駕宿大慶殿

　　冬至前三日，駕宿大慶殿。殿庭廣闊，可容數萬人。盡列法駕儀仗於庭，不能週遍
。有樓對峙，謂之「鐘鼓樓」。上有太史局生，測驗刻漏。每時刻作雞唱鳴鼓一下，則
一服綠者執牙牌而奏之，每刻曰「某時幾棒鼓」，一時則曰「某時」。正宰執百官皆服
法服，其頭冠各有品從。宰執親王加貂蟬籠巾九梁，從官七梁，餘六梁至二梁有差。台
諫增?角也。所謂「梁」者，謂冠前額樑上排金銅葉也。皆絳袍皂緣，方心曲領，中單
環佩，雲頭履鞋，隨官品執笏。餘執事人皆介幘緋袍，亦有等差。惟門御史台加方心曲
領爾。入殿祗應人給黃方號。餘黃長號、緋方長號，各有所至去處。儀仗車輅，謂信幡
龍旗、相風鳥、指南車、木輅、象輅、革輅、金輅、玉輅之類。自有《三禮圖》可見，
更不縷縷。排列殿門內外及御街，遠近禁衛、全裝鐵騎，數萬圍繞大內。是夜內殿儀衛
之外，又有裹錦緣小帽、錦絡縫寬衫兵士，各執銀裹頭黑漆杖子，謂之「喝探」。兵士
十餘人作一隊，聚首而立，凡數十隊。各一名喝曰：「是與不是？」眾曰：「是。」又
曰：「是甚人？」眾曰：「殿前都指揮使高俅。」更互喝叫不停。或如雞叫。又置警場
於宣德門外，謂之「武嚴兵士」。畫鼓二百面，角稱之。其角皆以綵帛如小旗腳裝結其
上。兵士皆小帽，黃繡抹額，黃繡寬衫，青窄襯衫。日晡時、三更時，各奏嚴也。每奏
先鳴角，角罷，一軍校執一長軟藤條，上繫朱拂子，擂鼓者觀拂子，隨其高低，以鼓聲
應其高下也。

　　駕行儀衛

　　次日五更，攝大宗伯執牌奏中嚴外辦，鐵騎前導番袞。自三更時相續而行，象七頭

，各以文錦被其身，金蓮花座安其背，金轡籠絡其腦，錦衣人跨其頸，次第高旗大扇，
畫戟長矛，五色介冑。跨馬之士，或小帽錦繡抹額者，或黑漆圓頂襆頭者，或以皮如兜
鍪者，或漆皮如犀鬥而籠巾者，或衣紅黃罨畫錦繡之服者，或衣純青純皂以至鞋褲皆青
黑者，或裹交腳襆頭者，或以錦為繩，如蛇而繞繫其身者，或數十人唱引持大旗而過者
，或執大斧者，胯劍者，執銳牌者，持鐙棒者，或持竿上懸豹尾者，或持短杵者。其矛
戟皆綴五色結帶銅鐸，其旗扇皆畫以龍、或虎、或雲彩、或山河。又有旗高五丈，謂之
「次黃龍」。駕詣太廟青城，並先到立。齋宮前叉竿舍索旗坐約百餘人，或有交腳襆頭
、胯劍、足靴如四直使者千百數，不可名狀。餘諸司祗應人，皆錦襖。諸班直、親從、
親事官，皆帽子、結帶、紅錦，或紅羅上紫團答戲獅子、短後打甲背子，執御從物。御
龍直皆真珠結絡、短頂頭巾、紫上雜色小花繡衫、金束帶、看帶、絲鞋。

　　天武官皆頂朱漆金裝笠子、紅上團花背子三衙並帶。御器械官皆小帽、背子或紫繡
戰袍，跨馬前導。千乘萬騎，出宣德門，由景靈宮太廟。

　　駕宿太廟奉神主出室

　　駕乘玉輅，冠服如圖畫間星官之服，頭冠皆北珠裝結，頂通天冠，又謂之卷雲冠，
服絳袍，執元圭。其玉輅頂皆鏤金大蓮葉攢簇，四柱欄檻鏤玉盤花龍鳳，駕以四馬，後
出旗。常輅上御座，惟近侍二人，一從官傍立，謂之「執綏」，以備顧問。挾輅衛士，
皆裹黑漆團頂無腳襆頭，著黃生色寬衫，青窄襯衫，青褲，繫以錦繩。輅後四人，擎行
馬前。有朝服二人，執笏面輅倒行。是夜宿太廟，喝探警嚴，如宿殿儀。至三更，車駕
行事。執事皆宗室。宮架樂作，主上在殿上東南隅西面立，有一朱漆金字牌曰「皇帝位
」。然後奉神主出室，亦奏中嚴外辦，逐室行禮畢，甲馬儀仗車輅，番袞出南薰門。

　　駕詣青城齋宮

　　駕御玉輅詣青城齋宮。所謂「青城」，舊來止以青布幕為之。畫砌甃之文，旋結城
闕殿宇。宣、政間悉用土木蓋造矣。鐵騎圍齋宮外，諸軍有紫巾緋衣素隊約千餘，羅布
郊野。每隊軍樂一火。行宮巡檢部領甲馬來往巡邏，至夜嚴警喝探如前。

　　駕詣郊壇行禮

　　三更駕詣郊壇行禮，有三重牆。駕出青城，南行曲尺西去約一里許乃壇也。入外東
門，至第二里面，南設一大幕次，謂之「大次」，更換祭服，平天冠，二十四旒，青袞
龍服，中單朱舄，純玉佩。二中貴扶侍行至壇前，壇下又有一小幕殿，謂之「小次」，
內有御座。台高三層，七十二級。壇面方圓三丈許，有四踏道。正南曰午階，東曰卯階
，西曰酉階，北曰子階。壇上設二黃褥，位北面南，曰「昊天上帝」；東南面曰「太祖
皇帝」。惟兩矮案上設禮料。有登歌道士十餘人，列鐘磬二架，餘歌色及琴瑟之類，三
五執事人而已。壇前設宮架樂，前列編鐘玉磬。其架有如常樂，方響增其高大。編鐘形
稍螴，上下兩層，掛之架，兩角綴以流蘇。玉磬狀如曲尺，繫其曲尖處，亦架之，上下
兩層掛之。次列數架大鼓，或三或五，用木穿貫，立於架座上。又有大鐘，曰景鐘，曰
節鼓。有琴而長者，如箏而大者，截竹如簫管，兩頭存節而橫吹者，有土燒成如圓彈而
開竅者，如笙而大者，如簫而增其管者。有歌者，其聲清亮，非鄭、衛之比。宮架前立
兩竿，樂工皆裹介幘如籠巾，緋寬衫，勒帛。二舞者，頂紫色冠，上有一橫板，皂服朱
裙履。樂作，初則文舞，皆手執一紫囊，盛一笛管結帶。武舞，一手執短松，一手執小
牌，比文舞加數人，擊銅鐃響環，又擊如銅灶突者。又兩人共攜一銅甕就地擊者。舞者
如擊刺，如乘雲，如分手，皆舞容矣。樂作，先擊?，以木為之，如方壺，畫山水之狀
，每奏樂擊之，內外共九下，樂止則擊敔，如伏虎，脊上如鋸齒，一曲終，以破竹刮之

。禮直官奏請駕登壇，前導官皆躬身，側引至壇止，惟大禮使登之，先正北一位拜，跪
酒，殿中監東向一拜，進爵盞；再拜，興；復詣正東一位，才登壇而宮架聲止，則壇上
樂作。降壇則宮架樂復作。武舞上，復歸小次。亞獻終，獻上亦如前儀。當時燕越王為
亞終獻也。第二次登壇，樂作如初，跪酒畢，中書舍人讀冊，左右兩人舉冊而跪讀。降
壇復歸小次，亞終獻如前。再登壇，進玉爵盞，皇帝飲福矣。亞終獻畢，降壇，駕小次
前立，則壇上禮料幣帛玉冊，由酉階而下。南門外去壇百餘步，有燎爐，高丈許，諸物
上台，一人點唱入爐焚之。壇三層，回踏道之間，有十二龕，祭十二宮神。內外祭百星
。執事與陪祠官皆面北立班。宮架樂罷，鼓吹未作，外內數十萬眾肅然，惟聞輕風環佩
之聲。一贊者喝曰：「贊一拜！」皆拜，禮畢。

　　郊畢駕回

　　駕自小次祭服還大次，惟近侍椽燭二百餘條，列成圍子，至大次更服袞冕，登大安
輦，輦如玉輅而大，無輪，四垂大帶。輦官服色，亦如挾路者。才升輦，教坊在外東西
排列，鈞容直先奏樂，一甲士舞一曲破訖，教坊進口號，樂作，諸軍隊伍鼓吹，皆動聲
震天地。回青城，天色未曉，百官常服入賀。賜茶酒畢，而法駕儀仗鐵騎，鼓吹入南薰
門。御路數十里之間，起居幕次，貴家看棚，華彩鱗砌，略無空閒去處。

　　下赦

　　車駕登宣德樓，樓前立大旗數口，內一口大者，與宣德樓齊，謂之「蓋天旗」。旗
立御路中心不動。次一口稍小，隨駕立，謂之「次黃龍」。青城、太廟，隨逐立之，俗
亦呼為「蓋天旗」。亦設宮架，樂作，須臾，擊柝之聲，旋立雞竿，約高十數丈，竿尖
有一大木盤，上有金雞，口銜紅幡子，書「皇帝萬歲」字。盤底有綵索四條垂下，有四

紅巾者爭先緣索而上，捷得金雞紅幡，則山呼謝恩訖。樓上以紅綿索通門下一彩樓上，
有金鳳銜赦而下，至彩樓上，而通事舍人得赦宣讀。開封府大理寺排列罪人在樓前，罪
人皆緋縫黃布衫，獄吏皆簪花鮮潔，聞鼓聲，疏枷放去，各山呼謝恩訖，樓下鈞容直樂
作，雜劇舞旋，御龍直裝神鬼，斲真刀倬刀。樓上百官賜茶酒，諸班直呈拽馬隊，六軍
歸營，至日晡時禮畢。

　　駕還詣諸宮行謝

　　駕還內，擇日詣景靈東西宮行恭謝之禮三日。第三日畢，即遊幸別宮觀或大臣私第
。是月賣餈糕、鶉兔方盛。

　　十二月

　　十二月，街市盡賣撒佛花，韭黃、生菜、蘭芽、勃荷、胡桃、澤州餳。初八日，街
巷中有僧尼三五人，作隊念佛，以銀銅沙羅或好盆器，坐一金銅或木佛像，浸以香水，
楊枝灑浴，排門教化。諸大寺作浴佛會，並送七寶五味粥與門徒，謂之「臘八粥」。都
人是日各家亦以果子雜料煮粥而食也。臘日，寺院送麵油與門徒，卻入疏教化上元燈油
錢。閭巷家家互相遺送。是月景龍門預賞元夕於寶?宮，一方燈火繁盛。二十四日交年
，都人至夜請僧道看經，備酒果送神，燒合家替代錢紙，帖灶馬於灶上。以酒糟塗抹灶
門，謂之「醉司命」。夜於?底點燈，謂之「照虛耗」。此月雖無節序，而豪貴之家，
遇雪即開筵，塑雪獅，裝雪燈，以會親舊。近歲節，市井皆印賣門神、鍾馗、桃板、桃
符，及財門鈍驢、回頭鹿馬之行帖子。賣乾茄瓠、馬牙菜、膠牙餳之類，以備除夜之用
。自入此月，即有貧者三數人為一火，裝婦人神鬼，敲鑼擊鼓，巡門乞錢，俗呼為「打
夜胡」，亦驅祟之道也。

　　除夕

　　至除日，禁中呈大儺儀，並用皇城親事官。諸班直戴假面，繡書色衣，執金槍龍旗
。教坊使孟景初身品魁偉，貫金副金鍜銅甲裝將軍。用鎮殿將軍二人，亦介冑，裝門神
。教坊南河炭醜惡魁肥，裝判官。又裝鍾馗、小妹、土地、灶神之類，共千餘人，自禁
中驅祟出南薰門外轉龍彎，謂之「埋祟」而罷。是夜禁中爆竹山呼，聲聞於外。士庶之
家，圍爐團坐，達旦不寐，謂之「守歲」。

　　凡大禮與禁中節次，但嘗見習按，又不知果為如何，不無脫略，或改而正之，則幸
甚。








*** END OF THE PROJECT GUTENBERG EBOOK 東京夢華錄 ***


    

