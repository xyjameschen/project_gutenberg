*** START OF THE PROJECT GUTENBERG EBOOK 諧鐸 ***




Produced by Ya Zhu Yang




第一卷    

　　狐媚
　　平陽范水廢園，故多狐。有寧生者，性狷介，日淫於書。因暑月懊悶，假園亭以憩，友勸阻之。寧笑曰：「是何傷？狐所挾以媚人者二，貪淫者，媚以色，貪財者，媚以金。我兩無所好，惟好架上書。媚術雖工，遇我亦不售矣。」友漫應而去。

　　飯後，臥北窗下，見女子從屏後出。寧心知其狐，假寐以伺。女指架上書，囅然曰：「名教中自有樂地。是兒獨學寡聞，將為勤學死。」

　　寧起叱曰：「騷野狐！曳尾遁耳，敢妄言！」女亦叱曰：「田舍奴！我豈妄哉？汝果讀書明理，當知我家祖德宗功，何敢妄為譏議？」寧曰：「憑城作祟，假虎樹威，汝輩長技耳。祖德宗功安在哉？」女曰：「汝日讀書，而不知大禹娶塗山之事乎？綏綏龐龐，昌都成室，是祖德也。有商之季，移家西海。適文王遭羑里之囚，散宜生訪先人於敝廬，脫青翰以解之。赫赫宗功，垂諸史冊，子何未之深考？」寧曰：「是誠有之。但汝輩篝燈弄譎，臥榻宣淫，終非善類。」女曰：「死則正邪，大聖猶羨其仁，穴則知雨；漢儒尚欽其智，況有形九尾，德至乃來，《山海》名經，言之鑿鑿。汝誠讀書而未得其解耳！」寧凝想久之，肅然致敬曰：「始吾以汝等為不足齒之傖，今聞高論，願為書友。」女笑諾之。晨塗暝寫，日共校讎偶坐荷亭點《周易》，女忽問曰：「有天地一章作何解？」寧曰：「上言『離』者，『麗也』，裡麗則男女交感，宜受之以『咸』。而『咸』不可言受，故復從天地說到夫婦之道，而受之以『恒』。」女笑曰：「然則男女交感，聖人所諱言乎？」寧曰：「然！」女曰：「男女構精，萬物化生，又何說也？」言畢，星眸斜睇，杏靨微紅。寧魂搖志奪，應聲而答曰：「卿有意乎？請卜諸《易》。」

　　女隨手占得『末濟』。寧曰：「『未濟』徵凶，事不諧矣。」女曰：「小狐濡尾，雖不當位，剛柔應也，何害？」寧惑之，自此遂同寢處。

　　不半月，神疲氣殆，漸不可支。友過而詰之，寧百方自諱。

　　入夜女來，寧以病告。女曰：「君著書辛苦。故日就羸瘠。文園善病，安知不因《封禪》一書？不然，茂陵姬且未聘，何由得消渴疾哉？」寧深以為然。遂擯棄丹鉛；日與女團坐一室。

　　又匝月，病體益深，沉綿牀褥。友復過之，寧漸吐其實。友歎曰：「君中媚人之上策矣，以色媚人者，色衰則愛弛，以金媚人者，金盡則交絕。惟陽竊君子之行，陰播小人之譎，擇所好而投之，媚之術愈變，而媚之毒愈長矣！」寧戄然悔悟。友急喚輿人，星夜舁歸于家，女亦遂絕。越半載；寧病瘵死。遺書散佚，後不可考。

　　鐸曰：「此朱門上客一面照心鏡也。打破天下人多少衣缽，亦是我輩大罪過處。」

　　虎癡
　　秦川女子霍小媖，有殊色。父與豪右某爭田界，以他事誣諸官，竟斃於獄。母痛哭曰：「家無男子，誰為父復仇者？恐白骨冤埋，終作千秋黑獄矣！」女含涕而進曰：「兒不肖，髫齡稚齒，不能作趙家娥。有得仇人而殺之者，兒願執箕帚事之。」母鑒其誠，日以其言禱諸西山之麓。

　　一日，聞某入城祝縣令壽，路出西山，虎突起於前，齧喉而斃。母女方額手慶，忽－虎曳尾而來，逕登堂上。母女變色卻走。虎徘徊瞻眺，殊無惡意。母闔扉而語曰：「今日殺某於道者，非汝也耶？」虎頷之。母曰：「蒙君仗義，雪我前仇。煢煢母女，定當香花頂禮，用酬大德。未識降臨玉趾，意欲何為？」虎怒目而視，似憎其爽約者。母曰：「汝以我食言耶？息壤在彼，本宜敬將幼女侍奉裳衣。但起居寢食，彼此道殊。安得竟成伉儷？況我年近桑榆，家無蘭玉，方將倚婿為活。汝為地下人報怨，獨不為未亡人施德乎？謹陳衷曲，乞賜矜全。」

　　虎聞其語，神凋氣喪，垂頭欲出；而一步九顧，依依不捨。女慷慨面前曰：「君且住。妾有一言，幸垂明聽。妾前以身相許，豈敢昧心。想衾裯之共，君亦知其不可。如不忘舊約，當掃除一室，與君終身相守，存夫婦之名可也。」虎首肯再三，欣然嘉納。

　　女乃導虎入帷，營菟裘於繡榻之旁；食則同牢，居則同室。女晨起理妝，虎必潛身奩次，側目偷窺。夜俟女卸裝登牀就寢，始伏於牀下，竟夕不寐。恐以鼾聲擾其清夢也。有時甘旨不給，則銜鹿脯以進，或抱小恙，焦思躁急，盤旋室內者無停趾。病癒，始歡躍如初。女習以為常。

　　而母氏因年邁無依，時咎女之失計，而遇虎禮貌亦衰。虎一夕竟去。母欲為擇婿。女曰：「背德不祥，負恩非福：況女子以心許人，豈必作形骸之論哉？」執不允。後女以鬱疾死，停屍堂上。虎忽嗥哭而來，淚下如雨，進殮者皆見之。繼埋玉於祖塋之側，虎一日巡視者三。春秋令節，輒銜山果以奠。越三載如一日。母貧乏不能自話，虎猶日取山獐野兔，存恤其家云。

　　鐸曰：「有情癡者，必無傲骨。虎而癡，是失其虎性矣。然一言不合，掉頭竟去，不依然虎性之難馴乎？癡而能傲，是為真傲，傲而能癡，是為真癡。」

　　雞淡
　　吳郡婁門外雞坡，吳王收雞處也，至今居人以養雞為業。有祝翁者，豢雌雄兩頭。一夕，聞牆下喧呶不已，怪而聽之。

　　聞雄者曰：「爾我蒙主人豢養，數米而食，鑿垣而棲，有何不樂？而膠膠膊膊，終夕絮聒？」雌者曰：「我怪汝喜則頸，憚則斷尾，全無一點丈夫氣。而猶絳冠金距，驕人昏夜，能不使人氣憤？」雄者曰：「夫不雄飛，妻終雌伏。汝何所長，而翹我短處？」雌者曰：「堂上爭蟲，籠中抱卵，成家之道，捨我其誰？況秦穆公得我而霸諸侯，百里奚仗我而邀富貴。妝惟與宋處宗輩，作窗下清談，否則溝畔塗膏，鏡中學舞。恐曹阿瞞棄之不惜，尚得牛刀一試，冀他年大用也哉？」

　　雄者曰：「汝冀所謂但知雌守，未覿雄風者也。我所以勝於若輩者，全在一鳴驚人耳！祖逖聞我而著先鞭，燕丹效我而脫奇禍。至於齊官驚夢，用佐賢名；楚子乘車，不愆兵法。奇功偉烈，炳耀千秋。此田饒以夜不失時，尊予為五德之冠。汝牝不司晨，又安知我為－世之雄乎？」雌者曰：「君以為雄，誰敢不雄？自今以後，請先子而鳴。」雄者門：「惟家之索，恐操刀者隨其後矣。陰乘陽位，非以獲福，實階之禍耳！」雌者曰：「爾勿言。我先聲一奪，當使望氣者尚求其雌，而天下群雄聞風卻步矣！」雄者竦然而退。

　　自此雌者無夕不鳴。家人以為不祥，殺而烹之。祝翁歎曰：「翰音登天，何可長也。況其位之不當乎！罹於凶也宜矣。」

　　鐸曰：「《太玄經》有云：「雌雞晨鳴，雄雞宛頸。『陽衰陰盛，其積漸使然耶？願天下處閨房者，持予雄辯，壓彼雌風；毋柔聲下氣，養同木雞也。」

　　獺祭
　　大江之濱，有靈物焉，其名曰獺。－日，游於北岸，遇林中之鸇集敗於磐石。相聚而語。鸇曰：「君善捕魚，我善捕雀，而雀之見我者，往往嘵音駭翼，電流星散，以至十不獲一。不知君觀魚濠上，能聚族而殲否？」獺曰：「魚之畏我，猶如雀之畏君耳，豈盡惡生樂死，而願入枯魚之肆者？」鸇曰：「吾聞君驅之使去，復招之使來，操何神術而能若此？」獺曰：「世傳我別有一手，如道家役鬼之法者，妄也。虎有鉤爪，犀有駭角，狐有媚珠，猱有脆骨，皆志怪者附會，造物仁慈，方使予角者去其齒，予翼者兩其足；肯令我輩添牙益爪，窮兩間之物類乎哉？」鸇曰：「然則奈何？」獺曰：「我所以驅之復來者，因取之時，末嘗過戕其類，坐而逸獲，若出於不覺也者；彼以為無患而過我，於是取之不盡，用之不竭；此欲擒故縱，欲貪故廉之說也。」鸇曰：「君言是矣，但鳥之狡，有甚於魚者。魚性最馴，不過隨波逐流而已，鳥之中，如鴆以婦守，雁以奴巡，杜鵑以倒掛而善防，鸚鵡以能言面巧避，他如雀常入幕，燕必處堂，鴿依佛塔之鈴，烏傍賈船之楫，種種機心，弋人何篡？一時決起於前，不於此時盡掩其群，而縱之遠逝，不亦悔之晚乎？」獺曰：「君之志則大矣！然何如留無盡之藏，為他日屬饜地乎？」言未已，百鳥橫空而來。鸇攫得四五頭，餘皆竄入林中。

　　鸇意不能捨，奮翼逐之。適射生兒潛伺於側，伏機一髮，鸇先貫項而死。獺哀其愚，設祭於江之北岸，招魂而告之曰：「鳶飛戾天，魚躍於淵。惟我與爾，以殺為田。廉則寡取，貪則同捐。何子不惜，齎恨重泉！吾今輟業，濯手江邊，寧枵其腹，勿喪其元。貪人敗類，自古皆然，凡百君子，請視此鸇。」

　　鐸曰：「聚族而殲，鸇則毒矣。而欲貪故廉，獺之陰謀更毒也。乃天獨報於鸇，而不報於獺。豈咒魚入缽，佛門所不禁耶，亦江頭懺悔之功也？」

　　蟻封
　　吳俗，田房交易，作中者名曰：「螞蟻」。有賈老者，業此三十餘年，家小泰。買灶下婢，生一子，乞孝廉褚紹推算之。褚善謔，口多微詞，戲之曰：「查令郎英造必大貴，汝當作封翁。」賈老曰：「我輩執業卑微，何得名通仕籍？」

　　褚正色曰：「是不然！古者蠍號將軍，螢稱正宇，蝶封香國粉侯，蜂攫花台刺史。諸蟲皆貴，安見蟻命之獨賤乎？況道在螻蟻，蒙莊羨之、所望蛾子時術之耳。」賈不知其戲，述孝廉語誇示同儕。眾舉手賀曰：「淳於棼燒到指頭香，帶挈百萬螻蚊一齊昇天矣！」賈大喜，日以封翁自負言。

　　兒性憨，年十八，惟《大學》三頁粗能成誦。人問曰：「令郎讀《左傳》否？」賈曰：「《左傳》已熟，今聞讀『右傳』矣！」蓋日聽其誦「右傳首章」。「右傳二章」故也。兒年二十，頑鈍如初。賈恐前言不驗，復質諸褚孝廉。褚笑曰：「雖有貴命。何其速也？蟻五年而黑，十年而赤，三十年面白。是有定數，予姑待之。」賈唯唯。後兒日荒於賭，漸至廢學。會八旬壽誕，眾客登堂稱祝，褚亦在座。賈復理前說。褚曰：「君頭銜已貴，何必倚佳兒博封誥哉？」賈問何銜。曰：「中人科中人，升賣田司主事，外擢合同府知府，例封文契郎，晉封草議大夫。」眾客哄堂，子亦匿笑。褚曰：「汝他年得叨父蔭，不作茶館大使，亦當作交易府錄事也。」賈始悟其戲，而封翁之想乃絕。

　　鐸曰：吳人誚官卑者曰「螻蟻大前程」，然畢竟前程靶亦從螻蟻上來也。豈必《西京記》中勢通館閣，《南柯夢》裡貴埒侯王，始識前言之非戲瓏？賈老之不驗，殆所謂蟻慕羊肉，羊肉不慕蟻耳！漆園吏之言，更刻於褚子廣。

　　龜鑒
　　九江棠，以風鑒起家，求田問舍，富甲一郡際。同業者爭謁之，叩其挾何妙訣，而所投輒利？適階下龜蹩蹙而來。某指而笑曰：「是吾師也。汝等問計於我，不如問計於龜。」同業者詢其故。曰：「吾所挾以游世者，皆此物之教也。」

　　同業者曰：「相法與龜法，若是班乎？」曰：「非相法之班於龜也。風鑒一道，行之最難，必現龜身而說法耳！」眾請竟其說。曰：「我等挾術以游，不借大人先生之力，何能到處逢迎？某翰林，某閣部，餂其家奴，納交門下，此名『靠背硬』。蓋龜之恃以衛身者，全在此錚錚鐵背耳。龜入門最難，朱門高檻，誤趨則蹷。我鑽得三尺薦函，一行名帖，以作先容，此名『趁腳進』。得門而入，無傾跌之虞矣。其入門也，趾高氣插，固為貴人所惡，脅肩諂笑，亦為僕輩所輕。必蹣跚徐步，厚重不佻，如龜之曳於途者，此名『扯架子』。前果後獵，左倪右若，皆龜之體也。繼而談相，偶然適中，則學龜之昂頭掉尾，自鳴得意，此名『軟火囤』。使會其意者，知相法既神，酬儀宜倍。如言不中窾，則學龜之卷尾縮頭，悄然而遁，此名『便好休』。有慕我名者，且留作後圖，再高聲價。他如客寓不必求寬，如龜之入洞即可藏身，旅飯不必茹葷，如龜之伏土便能果腹。龜俯者有靈，遇忌我者必鞠躬，龜寢者無息，遇罵我者且忍氣。結二十八宿之黨，用七十二鑽之技。六眸盡瞎，四足猶忙。由是龜窟反為金穴，而風鑒之道行矣。此吾所以悟道於龜者也。爾等盍以龜鑒！」眾齊聲歎服，而階下龜仍蹩蹙而去。

　　鐸曰：嘗讀《史記。龜策傳》，而知南辰北斗之說，為卜者言之，而相者不與焉。乃此君悟道於龜，豈李固足履龜文，李嶠耳傳龜息，亦《相經》所載者乎？捨我靈龜，何以相天下士？

　　兔孕
　　俗傳孌童為兔，不知始於何時？襄陽韋生，豪族也。寵姬四人，分四院以居。後眷一童，名粲兒。終年不履內院，日與粲兒坐書室調笑為樂。又得仇十洲所畫《左風懷秘戲》，按譜行雲，照圖作雨。後庭花滿，視溫柔鄉不在釵叢中矣。西院姬名阿紫，美而黠，與粲兒通，而韋不知也。一日，韋他出，阿紫出簾下招粲兒私語曰：「自與君接後，紅潮不至者百日矣。主人經年不御，倘一旦臨蓐，諸婢子持我短長，寧仰藥以求死耳！子盍為我計。」粲兒曰：「我籌之熟矣，斷不誤卿！」

　　亡何，韋自外歸，與粲兒共朝膳。甫一舉箸，顰眉捧腹，忽作嘔逆狀。韋急起擁之，曰：「昨晚花陰露坐，脫卿半臂，以致寒侵玉骨耶？」粲兒曰：「非也。自蒙君家雅愛，懷娠者三月餘矣！」韋大駭，繼而笑曰：「雄雞抱卵，牡馬生駒，今古未聞。子勿以此相戲。」粲兒口：「君不知耶，我見君中年乏嗣，而又棄彼膏壤，耕我石田，何日芝生蘭茁？因私禱諸海棠祠下，願得轉男作女，為君延一線之祧。今果神明鑒察，早晚為君抱子，而猶以我言為戲乎？」韋大喜，拍背而語曰：「不入兔穴，焉得兔子？從此守株而待，不必更營三窟矣！」

　　由是日復一日，將及阿紫分娩之期。粲兒曰：「生兒外寢，殊不雅觀，乞移我於內室。韋商諸他姬，皆負氣不允。時阿紫托疾臥繡榻中，招韋與語曰：「自君貪戀頑童，三年不踐閨闥。今急而求之，無怪渠不應也。如欲居我西院，君必裹足如前，無許往來蹀躞，俟彼兔身後遣事可也！」韋笑曰：「汝擯我作門外漢，意欲藏盜於室乎？」阿紫曰：「彼弁而釵者，直可認作姊妹行耳。君如見疑，我亦何必瑣瑣？」韋出，與粲兒語。粲兒曰：「此善策也。男兒生產，本駭聽聞。今移我於西院，一旦臨盆，假言是紫娘所出，不至紛騰物議，貽後日佳兒之玷。」韋亦拍掌稱善，遂移粲兒於西院，自乃獨宿外廂。

　　一夕，傳言粲兒腹痛大作，急喚家人往招收產。而呱呱－聲，房內誕麟兒矣。越半月，粲兒繃嬰孩而出。視其儀容，與粲兒酷肖，呼之曰「似娘兒」，而不知實似其父也。因粲兒無乳，囑阿紫以米汁飼之。而終日乳香噴濫，韋亦不詰其所自來。一切瑤環繡葆，皆取給於阿紫。偶有微恙，阿紫必令心腹婢抱入閨中，百方調護，韋以為不妒，轉羨其賢。嘗戲謂粲兒曰：「兔生鳥覆，真癡兒之福也！」粲兒亦戲曰：「撲朔迷離，雌雄莫辨，君亦顧兔而未能相鳥者矣。」後韋以淫欲無節，中道而殂，諸姬星散。粲兒與阿紫竟成夫婦。俟兒成立，收其遺產，遷居冠蓋里，稱富室焉。

　　鐸曰：男子後庭生育，天下可廢婦人，俞華麓乃戲言耳。愚者以戲為真，卒至兔窟初成，鸞巢盡覆。舐豪而孕，實忘蹄者成其校也。《慎子》曰：「積兔於市，過而不視。」其齊家之微義乎？花下卯宮，草間兔種。怪父兮生我，誤踐其形；學母也天只，別通其竅。將乾化濕，化臭為奇。失肩背於當場，帖心腹於暗室。海底奮揮珠之爪，翻則為雲；腦後下刺繡之針，覆堪作雨。於是好龍狎客，鑽李狂徒，玩稚子於股間，屈英雄於胯下。偷開寶庫，虛張陽貸之弓；巧借南風，直送滕王之閣。始則食人餘唾，鑿鳥道以塗紆；繼且困我垓心，穿魚腸而甲透。差異女兒浦口，橫決紅潮；正喜童子場中，倒搴赤幟。深入不毛之地，幾忘傷股之凶。歷黃花谷之路難，懼黑松林之樹倒。拔篙而去，漁父出桃源洞乎；摩頂而來，居士聞木樨香否？而且華元棄甲，攪亂於思。鞏老閉關，郎當禿箭。回看鴻溝水溢，難尋廁上茅公；忙將秘篋符偷，權代牀頭陳媽。真貽羞於牛後，亦見嫉於娥眉。嗟乎！白面郎君，兗兗穿褌之蝨；黑臀公子，紛紛帶刺之蜂。妾婦道窮，男兒氣喪。所望鞠躬而退，出窮袴於車中；無復背道而馳，等牽船於岸上。服上刑則斷其雞尾，敢效被底鴛鴦；從末減則卻彼蒸豚，任泣河中魴鯉。蓋因小人難養，況兼女子身來。須知鑿井徒勞，還是耕田計穩。毋使艾豭入室，盜我婁豬；以至狡兔突圍，牽其犬子。前車可鑒，早提防東閣之奸；後戶難開，莫輕啟北門之鑰。

　　雉媒
　　太原穆翁，豢鳥為業。七十而鰥，慨然作求凰之想；而百計央媒，無一報命。敦促之，人笑曰：「乘龍嬌客，盡擇英年。今髮欲黑而君反白，面欲白，而君反黑，是誰以繡閣嬌姿，侍老壽翁杖履耶？」翁大恚，取籠中鳥盡放之，負氣出遊。

　　一日，竄叢谷間，四圍蒼莽，無可問途，忽有白雉矯翼而飛，投山南而去。翁跡之，山盡處，倏有村落。槐陰蔥茂中，亞字牆垣，連亙百步，左側園扉洞開。翁疑為大家宅第，不敢通謁，潛身而入。有四女子笑語而來，曰：「令日天氣晴佳，盍一作踏竿之戲。」牽紅攀綠，連次而登。一女子著退紅衫，綠衿翠袖，背花不語。眾曰：「阿鶯癡耶？昨桑夫人作燈花卜，一頭四蕊，謂我等今日必有奇遇。然風流嘉會，彼此同之，汝何先為癡想？」正嘲笑間，瞥見翁藏身花下，嘩然曰：「紅鸞未照，南極星犯花宮矣！」

　　翁初入釵叢，心搖目眩。欲自陳蹤跡，又拙於語言，但倚花呆立，捻弄白髭而已。內傳言：「桑夫人來。」四女子舍翁環立，夫人問曰：「嬌客來乎？」眾臼：「那有嬌客，只有老物！」夫人指翁笑曰：「此即汝等婿也。」三女子不顧而唾，回身盡散；獨阿鶯依依夫人肘下。夫人曰：「鶯兒頗有慧心，勿學癡婢子以貌取人，與人拗氣。」固導翁入內室，笑謂翁曰：「若輩少昊氏之苗裔也。瑣尾流離，鷦寄於此，與足下夙有機緣，敬占鵲喜，竊附鸞交。願足下勿以鴆盤為醜，而且作待闕鴛鴦也。」翁唯唯。於是鳳頭燈照，鴨舌香燒，孔雀屏前，與阿鶯明成嘉禮三女子伏屏底以窺，嗤嗤匿笑，曰：「好個韝鷹佳婿，絕似韋家郎揀得碧鸛雀耳。」

　　明日，夫人出紫椹丸一合，付阿鶯贈翁。翁啖之，三日而盡。

　　不半月，面黑者盡白，髮白者盡黑，頦下須亦墮落無遺。攬鏡一照，彷彿三五少年時也。三女子聞之，攜酒稱賀，彩衣翩若，軟語鉤輈. 叩其名，始知長為鵑娘，次翠娘，三燕娘。燕娘體最佻，好張雙袖作回風舞，又或故作欹斜，投入懷裡。鶯娘亦時拂衣桁，以逗引之。鵑娘稍矜重，而緣酒迷心，亦復戲彈脂血，倒掛蓮鉤，夭態游詞，百般交作。翁方新負少年，左偎右抱，幾欲先弄大姨，後弄小姨。鶯娘意不能堪，指翁而誚之曰：「汝初得斷鳧續脛，遂欲一箭雙雕耶？」

　　三女子亦作色曰：「半個月新婦子，便學作護窠雞，豈我輩鴟鴞，遂毀爾家室乎？」

　　鶯娘拂袖而起，曰：「始則唾之，繼則餂之，真烏合之眾也！我不能食倉庚炙，為爾等解妒。」燕娘曰：「汝勿弄如簧之舌。我涎涎翹尾，張公子且曾見慣。肯借鄰烏覓華胥之夢哉？」翠娘曰：「醋娘子亦太作喬。姊妹間不過作蘭苕之戲耳！」鵑娘曰：「渠既自啄其肉，我等不如歸去。」曳其袖悻悻欲去。而夫人卒至，曰：「汝等皆不整羽毛者也！嫌老，則獨讓鸞棲，愛少，則競圖鳩占。本應威同鸇逐，姑念孟家鴻案，共有前緣。鶯兒且拗冤作德，釋怨同歡，自今伊始，弋雁翱翔，毋得再生謠啄。」三女子雀躍面前，齊聲謝過。夫人亦去。竟酌酒為鶯娘陪禮，笑曰：「我等鴉嘴撩人，幸妹子無忘鳳諾。」鶯娘亦曰：「但得阿姊始終翼覆，妹何敢獨效于飛也？」翁聞其言，格聲一笑。眾曰：「汝圖一箭雙雕，今得一衾四鳳。恐水中鸂鶒，啖不慣幾許天鵝肉耳！」自此日則比翼，夜則交頸，四女子從無間言。

　　忽一日，夫人失色而來，曰：「大樹傾矣！速遣郎回。」四人握手嬌啼，不忍遽別。夫人遣素衣婢促之。鶯娘曰：「寧同萬死碎羽翼，不忍雲間兩分張。真我今日之謂也。」翁亦戀戀不行。婢曰：「我送君來，還送君去。強留無益，恐同被覆巢之禍耳！」不得已，垂涕而別，出門數武，回見宅第全墟。但見桑樹一株，垂陰半畝。有伐木者，執斧其下，四鳥集桑樹間，哀鳴悲噪。方欲詰諸其婢，轉瞬化為白雉，騰空而逝。囚念桑夫人之德，哀諸伐木者，留其株本，問道而還。

　　鐸曰：「如臯一射，賈妻含笑。則雉之為物，專調停人閨閣事也，然牧犢子七十無妻。未嘗感其《雉朝飛》一曲為之作合。若穆翁者，殆由開籠放鳥之德歟？」

　　情魔書癖兩相纏，殢我溫柔預我元。何似語言文字外，一齊解脫野狐禪。
　　銷磨傲骨為情癡，掉首歸來好自持。冷笑丈人峰下客，年年畫虎買胭脂。
　　長舌傾城可奈何，由他子夜盡情歌。伏雌畢竟操刀割，輸與雄雞斷尾多。
　　昨宵有獺哭訌濆，楚些聲中不忍聞。多少貪夫林下葬，題詩何處弔秋墳？
　　風誥鸞封志未灰，莫嫌村老太癡呆。腰間金印懸如斗，都自南柯郡裡來。
　　不作朱門白項烏，願甘曳尼辱泥塗。黑衣叁透麻衣訣，許負先生也負圖。
　　迷離撲朔不堪題，舐卻雄豪且並棲。狡窟營成香閣閉，可憐得兔已忘蹄。
　　雉子斑斑翠尾張，鰥魚引到合歡堂。楚人路上如相遇，莫惜千金買鳳凰。
　　受業洪詔恩謹題
第二卷    

　　屏角相郎
　　緗管，江陰貧家女也。工詞翰，兼好讀相人書，決人禍福多奇中。

　　年及笄，母氏將字之。緗管鸛曰：「兒相薄，不宜主入中饋。母誠愛我，但賦小星可矣。」母以其言多中，許之。而爭聘者，日踵於門。母氏令從簾隙以窺，俱不當意，母曰：「癡婢，眼太高。若輩中寧無一有福兒郎耶？」緗管曰：「非此之謂也。」母詰之，淚盈盈欲下，遂置不問。

　　滸溪洪生，才士也。愛君山之勝，客於江陰。聞緗管名，登堂求聘。湘管適簸錢屏角，望見之。入謂母口：「堂上客，真兒偶也。」母出見，諾之而去。繼問曰：「是子相若何？」緗管曰：「氣清骨秀，非紈袴中人也。然太清則薄，太秀則削，恐不永年耳。」母愕然曰：「彼既不壽，汝何獨有取也？」緗管泫熱曰：「兒昨攬鏡自照，柳眉侵月，梨靨添渦，三午後必合孀居。郎相不利建寅。是真短祿適合，違之不吉。母氏幸勿憂也。」繼而洪別營金屋，擇日以禮迎之。結褵以後，相得甚歡。洪善繪事，長箋短幅，酬應不遑。甫－脫手，緗管即題詩其上。猶記其《題並頭蓮》－絕云：
　　水雲鄉里見溫柔，多少癡娃蕩畫舟。
　　江上孤鴛勞寄語，背花飛去莫回頭。傷心之讖，見乎詞矣。
　　一日坐花下，折短箋作觴政，有並蒂花，並頭花，連理花，葉底花諸名色。
拈得者，道《葩經》兩句；合意者，酬以香茗，否則，駢兩指擊腕為罰。緗管拈得並蒂花，曰：「庶幾夙夜，妻子好合。」洪昵而笑曰：「夜合一語，妙出天然，真慧心人也！」繼拈得並頭花。洪曰：「宜爾室家，男子之祥。」緗管曰：「宜男有慶，彼此同之。如卿言，亦復仕耳！」復拈得連理花。緗管曰：「道阻且長，春日載陽。」洪曰：「長春兩字，連理成文，亦巧合矣！」又拈得葉底花。洪曰：「伐木丁丁，其香始升。」緗管笑曰：「木香固登花譜，君何以第二字聯合？」洪笑曰：「此乃所謂葉底花也。」已而問曰：「卿前言並蒂花，不知三百篇中尚有幾許？」緗管口：「駕彼四牡，顏如渥丹。朝宗於海，蔽芾甘棠。想盡之矣！」洪曰：「我尚有一聯。」緗管請問其說。曰：「亦孔之將，彼黍離離。」緗管愀然曰：「花前偎倚，歡會正長，何至說著將離？」倚欄癡立，凝眸欲涕。洪方溫言勸解，而家中催歸符至矣！迫於父命，不獲已，草草束裝而別。

　　緗管自洪之去，妝樓長闔，粉匣都收，終日對鏡沉吟，自觀氣色。一日，擲鏡大哭，急呼母氏為制縗絰. 母曰：「兒癡矣！洪家郎去後，且無一紙病書，何以決其必死，而作此不祥之物？」緗管曰：「以兒氣色徵之，斷不爽也。」母終不許。易以練裙素服，而個中日夕，惟以眼淚冼面而已。

　　不匝月，訃音果至。毀容絕粒，幾不欲生。有客將洪父命，憐其少寡，恤以數百金，勸令改適。母商諸女。緗管艴然曰：「是何言！我報郎於生者日短，報郎於死者日長。且我之為孀歸，於相信之；我之為節婦，亦於相信之，世有面冷如霜，心寒於雪，而作東風別嫁者哉？」客驚歎而去。述諸洪君之父，人韙之，遂買舟具乘，迎歸于家。

　　妯娌間有乞其談相者，緘口不道一字。族中子弟知其能詩，競出素縑索句，俱以病辭。曰：「女子有才，終歸無福，舊時結習，懺除盡矣！」惟小鬟竊其《題洪君遺畫》傳示其姪詔恩，得二十八字，曰：
　　澹紅香白滿欄杆，一段春光畫裡看。
　　展向秋窗渾不似，梧桐庭院十分寒。此雖吉光片羽，而讀之者，亦可哀其志矣。

　　鐸曰：「《唐書》載袁天綱相岑文本曰：舍人文才，必振海內，而頭有生骨，恐至損壽。今傳此法於閨中，以為擇婿張本。短緣適合一語，卓然定鑒也。苟廣其術，潘騎省《寡婦賦》可無『忽以捐背』之恨。」

　　筆頭減壽
　　中州女子鄭蘭芬，幼失怙。母鍾愛之，日令坐書塾中。牙籤錦軸，縱橫滿案。母常戲之曰：「此吾家千里駒，但牝而不牡耳！」蘭芬答曰：「只要馳騁詞壇，猶勝劉家豚犬也。」由是閨閣之名，噪聞里黨。

　　嘗作《錢》卦曰：「錢，利用貞。象曰：『錢方正位乎內，圓正位乎外。方圓正，天地之大義也。錢有孔方焉，家兄之謂也，兄兄弟弟，父父子於，夫夫婦婦，而錢運亨。運亨，而家道定矣。』象曰：『金自火出。錢，君子以內有物，而外有光。』初九，閒有錢，悔亡。象曰：『閒有錢，來未正也。』六二，無攸遂，在中櫃，貞吉。象曰：『六二之吉，順以藏也。』九三，錢神嚆嚆，悔厲吉。錢奴嘻嘻，終吝。象曰：『錢神嚆嚆，將失也；性奴嘻嘻，失家業也。』六四，富家大吉。象曰：『富家大吉，積在德也。』九五，君子有錢，勿恤吉。象曰：『君子有錢，交相愛也。』上九，有官威如，終吉。象曰：『威如之吉，髮身之謂也。』」畹香徐孝廉載入《蕉窗剩話》，談者豔之。

　　婢阿康，性慧黠。－日，擷花園亭，久不至。蘭芬遣其第五兒跡之，知為僕廖二所窘。復仿《五子之歌》作《規婢書》嘲之曰：「阿康屍位，以逸豫，荒厥職，同人咸貳。乃盤游無度，戲於寂寞之園。有窮廖二，因人弗見，狎於庭。厥弟五兒，奉主命以從，徯於園之次。五兒大怨，述主人之戒，以作歌。其－曰：『齊家有訓，人可勤，不可怠。勤惟家本，本固家寧。予視天下，愚夫愚婦，一不聽予，一時兩失。禍豈在明，不見是圖。予臨爾眾，慷乎若鐵索之馭六馬。為人下者，奈何弗慎！』其二曰：『訓有之，內作盜荒，外作淫荒，甘懶嗜頑，鑽穴逾牆。有一於此，未有不亡。』其三曰：『惟我高堂，有此義方。汝悖厥訓，亂其紀綱，乃底滅亡。』其四曰：『巍巍我主，一家之尊。有禮有法，貽厥後人。吟詩誦賦，昔人則有。荒墜厥緒，誨淫絕恥。』其五曰：『嗚呼急歸，予懷之悲，人實誑女，女將疇依？鬱陶乎予心，頗厚有忸怩。苟悔厥過，來者可追。』」從巧思慧舌，大率類是。

　　一夕，坐燈下，作《香粉春秋》。未及數行，腕酥體倦，伏兒而寐。瞥至一殿，上橫一金額，曰：「六經大文章處」。一人冕旒端坐，儒冠者數輩，校書兩隅。一人捧冊上曰：「此揚子雲擬《易》。」上座者曰：「《易》自商瞿至田何，凡歷五傳。王弼主理，京房主數，總未盡探其奧，若輩何能妄擬！且渠已屈身新莽，雖有草玄奇字，不足觀也。」又－人上曰：「此張霸偽書。」上座者曰：「《書》自出魯壁，古文不傳久矣！梅賾二十五篇，略存其似，張霸何人，輒敢妄作！」又一人－上曰：「此束廣微《補亡詩》。」上座者曰：「命義選詞，亦頗不乖詩教。然魚游清沼，鳥萃乎林，純是晉人口角。何得妄攀風雅！」又一人上曰：「此劉歆集禮。」上座者曰：「河間贗本，辨者實難。《考工》一記，明是漢懦私擬，以補冬官闕略。」又－人上曰：「此何休《春秋傳略》。」上座者曰：「公羊墨守，左氏膏盲，穀粱瘸疾，直妄人說夢耳！」又雜陳刪魯淪、非盂子等書。上座者勃然怒曰：「擬莊反騷，尚屬小儒弄筆，乃割裂聖經賢傳，妄肆譏彈，當付拔舌獄，以彰孽報。」言未已，一人趨座匍伏。上座者曰：「鄭夾漈，爾欲何言？」逡巡而對曰：「康成輔翼聖經，自謂有功名教。不料閨中末裔，點竄經文，作為遊戲，奈何？」上座者曰：「此侮聖人之言，罪宜加等。姑念閨閣無知，折其壽算，以贖前愆。」

　　時蘭芬潛伏殿外。聞其言，心驚魄悸，下階一蹷，豁焉夢醒。燈下燒其舊稿，深自懺悔。後字同里某生，嫁前三日而亡，實侮聖言之報也。我輩以文為戲，能不捨旃！

　　鐸曰：「酒是先生饌，女為君子儒；粲花妙舌，豔絕千古。然世上演《牡丹亭》一日，若士在地下受苦一日，安知非此樁公案發也？吾家湘人，曾作《閨中月令》，有『口脂解凍，簾衣化為鉤。衣潤溽暑，粉雨時行』等語，亦見慧心、而紅箋猶濕，黃土旋埋，自貽伊戚，夫復何尤？附記於此，為之－歎！」

　　討貓檄
　　門人黃之駿，好讀書。左圖右史，等諸南面百緘。豢一貓，用以防鼠。視其色，斑斕如虎，群以為俊物。置諸書架旁，終日憨臥，喃喃吶吶，若宣佛號。或曰：「此念佛貓也。」名曰佛奴。鼠耗於室，見佛奴，始猶稍稍斂跡，繼跳粱失足，四體墮地。佛奴撫摩再四，導之去。嗣後眾鼠懼無畏意，成群結隊，環繞於側。

　　一日，踏肩登背，竟齧其鼻，血涔涔不止。黃生將乞刀圭以治。予適過之，叱曰：「畜貓本以捕鼠。乃不能翦除，是溺職也。反為所噬，是失體也。正宜執鞭棰而問之，何以藥為？」命生作檄文討之，予為點定。其檄曰：
　　捕鼠將佛奴者，性成巽懦，貌托仁慈。學雪衣娘之誦經，冒尾君子之守矩。花陰晝懶，不管翻盆，竹簟宵慵，由他鑿壁。甚至呼朋引類，九子環魔母之宮，疊輩登肩，六賊戲彌陀之崖。而猶似老僧入定，不見不聞，傀儡登場，無聲無臭。優柔寡斷，姑息養奸，遂占滅鼻之凶，反中磨牙之毒。閻羅怕鬼，掃盡威風，大將怯兵，喪其紀律。自甘唾面，實為縱惡之尤，誰生厲階，盡出沽名之輩。是用排楚人犬牙之陣，整蔡州騾子之軍。佐以牛棰，加之馬索。輕則同於執豕，重則等於鞭羊。懸諾狐首竿頭，留作前車之鑒；縛向麒麟檀上，且觀後效之圖。共奮虎威，勿教兔脫。

　　鐸曰：「昔萬壽寺彬師，以見鼠不捕為仁。群謂其誑語，而不知實佛門法也。若儒生一行作吏，以鋤惡扶良為要。乃食君之祿，沽己之名，養邑之奸，為民之害。如佛奴者，佛門之所必宥，王法之所必誅者矣！」

　　祭蠹文
　　萬卷樓，表叔蔣觀察藏書地也。宦游於閩，經午閉置。後告假歸籍，曝其卷帙，半為蠹魚損壞。因命童子拽捕，盡殺乃止。是夜，樓中萬聲齊哭，幾於達旦，主人患之。予適借榻松韻軒中，因作文以祭曰：
　　嗚呼，蠹兮！秉蟲之性而不集於羶，得魚之名而不躍於淵。遨遊乎文章之府，托翰墨以為緣，爾何不學白蟻之鑽礦，與青蚨之化錢？謂書香之我嗜，願銅臭之長捐。吾聞爾祖脈望，羽化登仙。以詩書為弓冶，期無墜乎家傳。營書作穴，耕字為田。雖食古而未化，鑒其志之可憐。何期主人好事，物運屯邅。竟抄同乎瓜蔓，忽盡族而並殲。芸窗播毒，書林抱冤。識召禍之有基，吾請言其固然。穿經史以太鑿，斷詞義而不連，既毀章而裂句，亦脫簡而殘編。隱微軀於藝苑，肆魚肉之饞涎，等斯文之蟊賊，遂獲罪於聖賢。彼刀筆小吏，案牘窮年，竊爾生平之一字，輒舞文面弄權。爾宜悔悟，自省其愆。非主人之嗜殺。乃孽報之在天。賦草一束，墨汁半船，爾其享之，在此靈筵。勿為厲於龍蛇壁上，待轉丸於蜣螂糞邊。筆塚累累，卜爾長眠；硯田膴膴，表爾新阡。招青蠅之弔客，驅螻蟻於下泉；果遊魂之無恙，乘蚊背以言旋。

　　祭畢，而樓中之響寂矣。

　　鐸曰：胥吏舞文，謂之衙蠹，而讀書中無是名也。然借文字為護符，托詞章以獵食，皆可謂之書蠹。或曰：「此等詞義不連之輩，名曰書蠹，猶屬過譽。」

　　隔牖談詩
　　水繪園，辟疆冒氏集諸名士禊飲處，今廢為禪院。祁昌胡生文水，客如臯，賃僧屋以居。生負奇氣，為沈晉齋，王西園諸前輩相器重，益自喜。嘗作述懷詩，有「我豈妄哉聊復爾，臣之壯也不如人」之句。予適見之，曰：「此宋元派也。」生氣不肯下，轉以詩學源流相詰問。予唯唯。生艴然曰：「先生殆不屑教誨耶？」拂袖竟出。

　　予獨坐燈下，半炊許，暗中聞嗤笑聲。叱問為誰，應曰：「予此間地主冒巢民也，與王桐花、崔黃葉、陳迦陵輩，魂遊於此。汝吳下阿蒙，輒敢高持布鼓，過我雷門，倘一言不智，定當麾之門外。」予曰：「冒先生餒魂無恙乎？如不見棄，乞垂明問。」因大聲曰：「古詩以何為宗？」應之曰：「四言以三百篇為法。而太似則剽，太離則詭。故束皙《補笙詩》，未脫晉人俊語。五言自西京迄當塗、典午諸家，各有一副真面目。粱、陳之際，體卑質喪。至唐陳伯玉輩，掃除顯慶、龍朔之弊，獨標風格。七言權輿《大風》、《柏梁》。洎乎魏、宋，名作寥寥。初唐頗尚氣韻，李、杜出而始極其變。後有作者，等諸自鄶無譏可也。」曰：「近體以何為宗？」應之曰：「陰、何、徐、庾，五律之先聲也。延清、雲卿，揣聲赴節，後來居上。王、盂以淡遠並轡，李、杜以壯麗分鑣，崔、李、高、岑，七律之正軌也。賓客、儀曹，態濃意遠，宗風克紹。浣花如鯨魚掣海，青蓮如健鶴摩天。至絕句，羌無故實，須求味於酸鹹之外。雖工部高才，未傳佳作。不得謂『黃河遠上』、『葡萄美酒』，獺祭者可學步也。」言未竟，忽厲聲高喝曰：「我漁洋老人，論詩六十餘年，以少陵詩史為宗。何物狂生，拈出司空三昧，教人廢學？」因笑曰：「公一代詩壇，千秋史學，何敢妄議？但《落鳳坡弔龐士元》，此題尚宜斟酌。」正持論間，有自稱崔不雕者，自稱陳其年者，嘩然縱辯。予曰：「君王桐花之弟子耶？生前以『黃葉』著名，然『丹楓』兩宇，辭義雷同。想君生平傑作，惟『春水』、『桃花』一聯，差堪與『芍藥』、『薔薇』抗衡耳！至檢討公《迦陵詞集》，允堪追步辛、蘇；而梅花百首，亦止賺得雲郎捧硯，未必與『枝高出手寒』之作，問聲競響。」而諸人猶紛呶不息，因拍掌大笑曰：「冒先生相與得一輩詩人，到底樸巢一炬，餓填溝壑，惜哉！」

　　轉盼間，胡生長笑而來，曰：「先生不屑教誨，今已盡聞台命矣。」蓋生欲聞予狂論，詭囑同人，暗藏牖下，作此狡獪伎倆耳。予大笑。生執贄門下兩載，談文之暇，旁及詩賦詞曲。而其稿不甚收拾，往往為友人竊去。劉又酷似其師，信然。

　　鐸曰：「邊孝先曾為弟子解嘲，此則更同賓戲矣。師狂而弟子亦狂，師懶而弟子亦懶。狂不可學，懶更不可學也。先生休矣，弟子勉之。」

　　水以乙未春僦雨香庵居之，為鍵關計。庵即冒園故址也。時夫於亦客如臯。水執贄門下，相依兩載。丙申冬，挈家南來。遠隔師門，忽忽十有一年。歲戊申，夫子司鐸吾祁。越兩年，水自豫章歸，晉謁圅丈。又明年，召入學舍，授以燈火，坐我春風者，殆無虛日。暇時，請觀詩文全稿，並樂府套曲請大制，悉辭以散失。惟檢行篋，得《諧鐸》五十餘條，出以示水。卒讀之，遂進而請曰：「先生其有救世之婆心，而托於諧以自隱，如古之東方曼倩其人者，曷亟付之梓，以是為遒人之徇耶？」比蒙許可，追憶舊聞，摭採近事如千條，釐卷十二。斯條亦係開雕時補入者。記此見師弟淵源，二十年如一日。而水徒以家貧學蕪，筆札依人。回首勝游，已成昨夢。嗟華年之不再，愧壯歲之無聞，其孤負吾師之玉成者不少矣！
　　辛亥六月二十一日，受業胡文水謹志。

　　垂簾論曲
　　李秋蓉，吳江徐公子寵姬也，有慧性，妙解音律。同里某生，小有才學，著傳奇，挾數種誇示徐公子。方談論間，而屏後笑聲忽縱。生又按拍而歌，屏後益笑不可支。徐微喝曰：「曲子師在座，理宜敬聽。嘻嘻出出，是何意態？」曰：「個兒郎煞不曉事。為我設青綾步障，斥之使去。」

　　亡何，有女子坐簾內，請客相見。生隔簾揖之。問曰：「君所制傳奇，南曲乎？北曲乎？」生曰：「近日登場劇本，有南有北，且鄉南北合套之出。是非異曲同工，何能號稱制譜？」曰：「君知北曲異乎南者何在？」生曰：「南曲有四聲，北曲止有三聲，以入聲派入平、上、去三聲之內。製曲者剖析毫芒，以字配調，誰不知者？」曰：「君知北曲異於南者，僅在入聲，而亦知平、去兩聲，尚有不合者否？」曰：「未聞也。」簾內者笑曰：「君真所謂但知其一，莫知其他者矣！崇字南音曰戎，而北讀為蟲。杜字南音曰渡，而北讀為妒。如此類者，難更僕數。且北之別於南者，重在去聲。南曲以揭高為法，北曲透足字面，但取結實。揣聲應律，未可混填，拗折天下人嗓予。」生曰：「一韻之音，亦有不同者乎？」曰：「不同。共一東鐘韻，而東字聲長，終字聲短，風字聲扁，宮字聲圓。共一江陽韻，而江字聲闊，臧字聲狹，堂字聲粗，將字聲細。練准口訣，擇其宜而施之，製曲之技神矣。」生唯唯。繼而間曰：「君所遵何譜？」曰：「遵《大成九宮》，句繩字准，不敢意為損益。」曰：「所配何宮？」生嘿然不語。

　　簾內者曰：「分宮立調，是製曲家第一入手處。富貴纏綿，則用黃鐘；感歎悲慼，則用南呂。一隅三反，諸可類推。否則指冰說炭，縱審音不舛，而對景全乖，製曲者之大病也。其他南曲多連，北曲多斷，南曲有定板，北曲多底板，南曲少襯字，北曲多襯字。選詞定局，自在神明於曲者。若夫五音四呼，收聲歸韻，此歌者之事，而不必求全於作者矣。」

　　生大駭，顧徐公子曰：「不意君家金屋有此妙才，勝張紅紅記豆多矣。」言未畢，一人捲簾而出。視之，青衣婢也。曰：「幸得婢學夫人，本領止此。否則娘子軍來，汝能無受降面縛乎？」生大窘，喪氣而出。後公子父靈胎先生，採閨中緒論，著《樂府傳聲》一卷行世，度曲家奉為圭臬云。

　　鐸曰：「考《樂譜。鹿鳴》之詩，首章我為蕤，有為林，嘉為應，賓為南，次章我為林，有為南，嘉為應，賓為黃，則諸律可以互通。天下無一定宮調，而度曲家必斤斤於工尺之間，豈今之樂異於古之樂歟？抑遷字就調，可以恕古，而不能恕今也！」

　　考牌逐腐鬼
　　婁東陳岳生，築別業蓮橋之西。工甫竣，家人嘩傳有鬼。陳疑其妄，移榻居焉。

　　至夜，見青衿者四輩，結隊而來，滿口吟哦，四肢俱帶腐氣。一老者年約五十，一四十許，其兩人十八九少年也。老者曰：「昨緣風雨敗興，今夕大好月色，盍拈題一角文藝之優劣？」三人曰：「諾。」老者袖中出紙圓數枚，命少年拈其一。展視之，蓋「視其所以」全章題也。懷中各出文具。老者登上座，四十許人聯坐其右；下一案，兩少年據之。四人閉目攢眉，搖頭搔耳，吚吚唔唔，約兩時許。老者笑曰：「今夕文機鈍塞，只得一隹破，奈何？」聯座者曰：「僕亦與翁相等。」老者取視之，破曰：「視所以，而觀所由，察所安，而人焉瘦？」老者曰：「首句可謂英雄所見略同，特次句尚欠包括。」聯坐者請教。因出已作示之，破曰：「視所以，而觀所由，察所安，而焉瘦瘦？」聯坐者大歎服。老者曰：「作文一道，毫釐千里。君所以長居五等，而僕儼然附四等末者，實以題無剩義耳。」言罷，童頗自負。繼視兩少年，竟無一字。老者曰：「君等英年，作文宜有豪興。奈何曳白如此？」少年曰：「世間嚴刑酷罰，無過作文一事。我等所以惡生樂死首，謂幸逃得此難耳。乃復無病自尋鴆藥耶？」老者拍手大笑曰：「吾過矣。如君言，真第一安樂法也。」俄見一小僮擔灑盒至。少年曰：「枵腹談義，有何意味？如此良宵，不如痛飲。」因陳酒肴几上，團坐大嚼，頃刻都盡。少年捧腹笑曰：「此中空洞無物，只合作灑囊飯袋也。」四十許人曰：「食肉健飯，正欲使此中有料。」老者曰：「特恐見其入而不見其出耳。」言已，各大噱。亡何，小僮斂酒具几，四人共訂後期，醉飽而去。陳始信有鬼。自此呼朋引類，無夕不擾。

　　時值歲試，學師遣門斗奉憲牌下鄉傳考。夜過蓮橋，投止陳墅，以憲牌置案上，擁被竟臥。四青衿嘩然入座，高淡闊論，旁若無人。忽老者趨近案頭，見憲牌，大驚曰：「催命符又至矣！」眾環視之，面色如死灰。一少年笑曰：「我輩生前，緣此碎心裂膽，以至奄然物化，今半作局外漢，何憂鉅鹿之戰，災及壁上觀者哉！」老者曰：「君勿作太平語。冥府近有新例，陽世歲考之期，下令城隍司搜括鬼秀才，盡赴修文殿歲試。優者受上賞，劣者押入刀山獄，刳剔腸胃。今迫矣，可奈何！」少午亦色變，再三求計。

　　老者曰：「此原非安樂土。君等欲免此難，且各棄儒巾，卸儒服，於地獄黑暗處，埋頭項五六百年，俾持牒者無可搜捕，或可脫離苦海也！」眾皆轉懼為喜，解農脫帽裹負之，隨老者踉蹌遁去。門斗異之。

　　明日，述其事於陳。陳大快，並錄憲牌一通，黏諸壁上。自後，青衿輩竟不復至。

　　鐸曰：「曳白秀才，森羅殿猶防對策，矧敢金門待詔耶？固知李昌谷應制玉樓，惟平日嘔得心肝乃敢赴緋衣之召耳！」

　　妙畫代良醫
　　蜉溪潘琬，字璧人，美儀容，有玉樹臨風之目。妻尹氏，豔而妒。

　　潘謹守繩墨，跬步不離繡闥。潘有別墅，在濂溪坊里。庭前海棠數株，每當含苞未吐之時，隱度其兩鬟插戴處，往向枝頭芟剪，及花放，折歸助妝，長短疏密適合。尹嘗執花睨潘而笑曰：「此解語花也，勞卿手折，益娬媚矣！」由是，封海棠曰「花卿」，而戲呼潘曰「掌花御史」。後潘以病瘠死，尹哭之哀。一日，過別墅，適海棠盛開。尹凴欄凝睇，觸緒縈懷，忽忽若迷，歸而病殆。

　　尹有族弟名慧生，善繪事，聞之曰：「此心疾也，吾當以心藥治之。」遂寫海棠數十本，貌潘生科頭其下。旁繪妖姬五六人：有拈花者，有嗅花者，有執花在手乞潘生代為插鬢者，有狎坐膝頭戲以花瓣擲生面者。畫畢，竟詣牀頭，詢姊近狀。尹流涕不言。

　　慧生曰：「昔姊丈在時，曾浼弟畫行樂圖一卷；恐姊見嗔，久留弟處。今巳埋骨泉下，諒姊見原，特歸趙璧。」因出圖授尹。尹諦視久之，面忽發赬曰：「薄倖郎有是事耶？」慧生曰：「姊誤矣！男兒離繡幃三尺，便當跳入雲霄。是非粱伯鸞，誰能謹守眉案？況已往不咎，聽之可也。」尹憤然作色曰：「若是，則死猶晚耳！吾何惜焉？」慧生佯勸而退。由是心疾漸解，不旬日，霍然竟愈。取其圖投之於火，並督家人，各持斧鍤前往別墅，盡伐去海棠之樹。

　　鐸曰：「此袁倩醫鄱陽王妃故智也。哀思乍平，妒心又起，海棠之伐，與阮宜婦砍桃何異？劉孝標之三同，王文穆之四畏，吾知泉下人猶為膽落。」
第三卷    

　　嬌娃皈佛
　　蓉江沈綺琴兆魚，王公家青衣也。幼從閨中伴讀，年十五，工吟詩，兼喜填北宋人小令。如《送春詞》中「一溪花瓣水聲長，誰知即是春歸路？」南樓徐若冰夫人採入《燃脂雜錄》。其《題施實君詞稿》，有「自傷不作書生耳，酒市茶牆，讓柳七郎君奉旨」之句，風流倜儻，略見一斑。繼掃除綺業，一歸佛教，鏡奩粉匣旁，《楞嚴》、《涅槃》諸經典，燦然堆積。

　　時戒律僧慧公從淨慈來，卓錫隨光東院。綺琴往投座下，乞參三昧法。慧公曰：「欲參三昧，先斷六根。」綺琴曰：「諾。」

　　慧公趺坐蒲團，高聲提唱曰：「如何是無眼法？」曰：「簾密厭看花並蒂，樓高怕見燕雙棲。」

　　「如何是無耳法？」曰：「休教擫笛驚楊柳，未許吹簫惹鳳凰。」
　　「如何是無鼻法？」曰：「蘭草不占王者氣，萱花莫辨女兒香。」
　　「如何是無舌法？」曰：「幸我不曾犁黑獄，干卿甚事吐青蓮。」
　　「如何是無身法？」曰：「慣將不潔調西子，謾把橫陳學小憐。」
　　「如何是無意法？」曰：「只為有情成小劫，卻因無礙到靈台。」
　　慧公曰：「六根已淨，八垢須除，再為汝下一轉語。何謂念煩惱？」曰：「誤將濁水濺蓮葉。」

　　「作何除法？」曰：「奪取鋼刀殺藕絲。」
　　「何謂不念煩惱？」曰：「一任飛時沾柳絮。」
　　「作何除法？」曰：「再從繫處解金鈴。」
　　「何謂念不念煩惱？」曰：「春蠶作繭全身縛。」
　　「作何除法？」曰：「蠟燭成灰徹底銷。」
　　「伺謂我煩惱？」曰：「未出岫雲偏作雨。」
　　「作何除法？」曰：「不開花樹本空枝。」
　　「何謂我所煩惱？」曰：「底事急流爭鼓桌。」
　　「作何除法？」曰：「好憑順水再推船。」
　　「何謂自性煩惱？」曰：「鑽榆取火還燒樹。」
　　「作何除法？」曰：「凍水成冰不起波。」
　　「何謂差別燦惱？」曰：「磨將子墨猶嫌白。」
　　「作何除法？」曰：「買得胭脂便是紅。」
　　「何謂攝受煩惱？」曰：「痛看西子心頭捧。」
　　「作何除法？」曰：「癢倩麻姑背上搔。」

　　慧公曰：「是兒可人。吾為汝說九根之法。汝能一問一答，便許傳第一妙諦。信根何在？」曰：「龍牙打板。」

　　「精進根何在？」曰：「石鞏架箭。」
　　「念根何在？」曰：「丹霞選佛。」
　　「定根何在？」曰：「華林縛虎。」
　　「慧根何在？」曰：「雪峰趯球。」
　　「慈根何在？」曰：「白鹿掛袋。」
　　「樂根何在？」曰：「達摩授缽。」
　　「舍根何在？」曰：「如來痛背。」
　　「意根何在？」曰：「天龍豎指。」

　　「如此畢竟作麼生？」綺琴拍掌而吟曰：「饑來吃飯困來眠，悟得傳燈第一禪，散盡天花渾不著，豐乾饒舌已多年。」

　　慧公曰：「汝真佛門種子。但以文字釋經，米免墮口頭禪耳！」以座上蒲團授之曰：「待此物破時，乃汝證盟候也。」

　　綺琴合掌拜謝，歸而靜坐一生，終日不言不笑，似學天竺菩提九年面壁者。後聞蒲團未破，紅粉先埋。豈導師之誑語乎？抑金棺雙足，將現迦葉身而得度也？姑記之，與葉小鸞參禪一案，並為詞壇佳話云。

　　鐸曰：「昔五祖以袈裟度世，於五百人中，必擇一鈍漢予之。乃知金蓮法界，非聰明人插腳地也。我輩欲參大乘，惟願生生世世，勿作有情之物。」

　　窮士扶乩
　　吳中馬顛，能詩，工詞曲，而名不山里巷。饑驅潦倒，薄游於揚，以詩遍謁貴游，三載卒無所遇。適虹橋荷花盛開，鹾賈設宴園亭，招名士之客於揚者。馬私挾詩稿而往，閽人阻之，馬排闥直入。眾嘩問為誰？馬曰：「某吳中窮士，少習扶乩。今貴客滿座，請獻薄技。」

　　時揚州扶乩正盛，就近地借得沙盤等具，排列中庭。馬書符焚汔，擇一僕共襄厥事。乩忽飛動，大書二十八字，曰：

　　藕花香里路迢迢，准擬吟詩付玉簫。
　　踏遍平山人不見，自回短桌過虹橋。
　　眾請署名。書曰：「予康對山，偶訪詩人，閒遊至此。」鹾賈伏地拜曰：「狀元公來矣。」諸名士亦跪請曰：「殿元詞華夙瞻，已見一斑，願窺全豹。」乩書曰：「予舊作強半遺忘，有《楊州新樂府》四首請政。」
　　其一曰：
　　借神債，望神拜，財神許我千金貸。不納閒官不作賈，買得雛兒教歌舞。雛兒歌一曲，黃金堆滿屋。雛兒舞一回，蜀錦高於台。紅燭搖搖春夜短，傾盡千家萬家產。傾財破產莫憂汝，自有財神作債主。

　　其二曰：
　　東風二月吹黃埃，多子街上飛轎來。前不高軒後不簸，大腹累累伸腳臥。轎前走幹僕，轎後隨孌童。道旁一老夫，嘖嘖誇而翁。而翁當日好肩背，東門擔水西門賣。

　　其三曰：
　　朱門沉沉夜什晝，金鑰倉瑯響戶牖。堂前銀燭一半殘，主人睡起傳朝餐。左有彈箏伎，右有挾瑟倡。玉簫金管陳兩廂，銜杯聽歌樂未央。樂未央，歌聲畢，譙樓三鼓華筵撤，束炬門前出拜客。

　　其四曰：
　　賢侯怒，賢侯怒阿誰？不怒優人謁，不怒鹾商來，只怒秋風鈍秀才。手中一卷書，長揖當空階，書生如此不曉事，焉用品題作佳士？不是龍門爾莫投，請爾去識韓荊州。

　　書畢，諸名士齊聲贊歎，鹾賈亦拍掌和之。馬他顧而笑。繼見席上磁杯中，有瓦和尚端然趺坐，請乩仙題句。乩書曰：
　　僕幼習儒巾，未嫻內典。適與武功無垢大師同來，請彼一為捉刀。
乩停駐半晌，書曰：
　　我武功山主客僧無垢也，康殿撰相邀至此，居士輩有何見諭？
諸名士指席上杯索題。乃書曰：
　　誤駕慈航海上回，風波湧斷講經台。
　　年來說法成空相，願咒蓮池化酒杯。
　　菩提露滴酒家缸，醉倒禪牀氣未降。
　　醒眼笑他諸佛子，可能一口吸西江。

後書「殿元公挾妓來矣，小僧且退。」問妓何名，書曰：
　　此卞淑娘，即予《邀客詩》中所謂『秦樓翡翠裙』者也。向從晁四娘習琵琶，妙解音律，兼好學《金荃》豔體，亦頗不乖風雅。時王條山、徐薌坡以《綠春詞》三十首徵江左詩人步韻，諸名士遂出原箋請和。乩書曰：「君等皆名下士，乃窘於七步，而乞靈舞裙歌扇中耶？不得已，代為－吟。」書曰：
　　阮家西壁宋家東，一帶疏簾似夢中。
　　深院釀花鳩婦雨，畫欄垂柳鼠姑風。
　　膽瓶嫌素添山紫，步幛憎寒換海紅。
　　芳草年年南浦綠，卻將別恨惱文通。
　　芙蓉寶帳隔重重，跨鳳歸來不再逢。
　　衣帶水淹花月渡，劍鋩山割雨雲峰。
　　淚因洗面何緣熱？酒為澆愁未肯濃。
　　偷向簸錢堂下走，棋奩藥鼎盡塵封。
　　偶隨梅柳渡春江，忽見桃根倚畫艭。
　　重喚雪兒彈錦瑟，催教雲母拓紗窗。
　　鞋尖彩鳳三千拜，袖底鴛鴦十八雙。
　　同傍得憐堂後住，情魔一點幾時降？
　　冷笑鷦鷯戀一枝，裝成金屋莫嫌遲！
　　桃花繞樹長庚宅，芍藥當階上巳時。
　　西北高樓看日出，東南孔雀避風吹。
　　錦駝捆載移家具，香譜茶經鏤雪詞。
　　閣子玲瓏近翠微，安牀支臼未全非。
　　屏開龜甲邀花伴，簾捲蝦須放燕門。
　　廿五條弦彈處澀，十三行字仿來肥。
　　有時笑拾韓嫣彈，打起黃鶯作對飛。
　　方撲圓冰犀角梳，九梁花插兩鬟虛。
　　高情懶學鳴蟬髻，垂手愁拈飛燕裙。
　　短髮鬅鬙挑萊後，羞眉熨貼破瓜初。
　　水晶簾下無多地，貪看梳頭誤道書。
　　款步蓮花不用扶，鮫綃解處見冰膚。
　　皺眉欲索三年艾，得意准償一斛珠？
　　恃履尚堪驅使在，提鞋還恨薄情無。
　　感甄舊賦郎曾讀，好寫凌波羅襪圖。

才書七首，諸名士爭筆奪硯，心記手抄，而乩走如飛，以下竟不能全錄。止錄其：
　　屈戊牢鉤防露眼，秘辛私授試風懷。
　　兒度花風開夜合，連朝穀雨過春分。
　　已諧鳳卜心中事，蚤褪蛇醫臂上痕。
　　五辛盤薦香花裡，六甲符書衣帶間。
　　延年藥自香閨種，長命燈教彩袖挑。
　　有情夜雨當歸草，無用春風及第花。
　　將浮弱水窺清淺，欲築強台阻蔚藍。
等句。予友柳東籬適在座，出其所畫《採芝圖》請題－曲。乩判云：「兒手腕已脫，梆君何不相諒？且此事非兒所長。東君《中山狼》一劇流傳菊部，何不仍勞捉筆？」於是乩寂然久之，復書曰：「可笑癡兒，慣逃文債。且代賈餘勇，以應柳君之請。」題曰：
　　琪花瑤草滿平臯，趨東風，碧山重到。鋤香經露濕，籃小帶雲挑。誰是知交？只有個俊山僮，把徑兒掃。花雨飄飄，宿鳥驚寒立樹梢，游絲裊裊，樵人踏葉度平橋。一天幽景倩誰描？半生採藥無人曉。無人曉，先生指點山僮道，俺本是姓柳州，怎不向愚溪垂釣？字東籬，怎不向菊徑傾瓢？終日裡過前溪，採玉苗，沿芳岸，尋香草。一謎價水曲山坳，步履千回更百遭。非是俺破工夫尋煩覓惱，則緣俺半世英豪。灑債詩逋，湖海游遨，只落得宋玉多愁，文園善病，兩鬢蕭蕭。何處討買山錢，終南徑巧，好盻上駐顏丹，益壽方高。拋了吟毫，插了花標，小排場，丹鼎臯盧，大生涯，火棗冰桃，逗引得俊山僮首盡搖。請先生謾解嘲，一齊向山前拍手呵呵笑。猜破你個中玄奧，休則要太裝喬。豈不見懶嵇康養生無效，老黃公辟谷徒勞。想當然，絳雪丹燒：莫須有玄霜臼搗。一種種鸞膠鳳膠，續誰家命好？因甚把學長生打成畫稿？這多緣竹西歌吹三春鬧，朱門酒肉千家飽。有幾個風雅兒曹，也則傍紅橋，聽玉簫。趨畫肪，浮仙桌，陪官閣，吟詩草；那識舊家山有個閒風調。因此向畫圖中抽身先早，寫幾疊翠山兒一抹腰，添幾株碧樹兒萬葉嬌，跳出了愁圈套。喚作《採芝圖》，便是成仙料。打破這啞謎兒管教你先生笑倒。早被葬書生搊一隻掛枝兒，把真情傳遍了。

　　題竟，柳頓首稱謝。鹾賈曰：「狀元文駕，未可久停。」令馬書符送之。已而肅客入座，令馬綴於座側。席上互相誇獎，刺刺不休。且有引喉按怕，作曼聲以哦者。馬不能忍，曰：「乩仙所作，絕無謝朓驚人之句，諸公何必傾倒？」眾叱曰：「井蛙敢於謗晦，此亦妄人也巳矣！」鹾賈曰：「想渠本不曉事。狀元公所作，豈有錯謬？」馬曰：「貴人以僕為門外漢耶？僕有拙稿一卷，願呈斧削。」諸名士才一披閱，曰：「此窮儒酸餡耳，何足言詩！」連閱數首，俱言不佳。鹾賈曰：「寒乞兒作詩，那有妙處？諸君不必污目。」諸名士亦口疵手勒，盡情醜詆。繼閱至後卷，前所題絕句，與《新樂府》四首，儼然在列，默然不語，相顧色變。馬拍案而起曰：「公等碌碌，真所謂井蛙謗海者也。僕雖不才，謬以詞章自負，不謂三年浪跡，未得一遇知音。竊料近日名流，專於紗帽下求詩，故嫁名殿元，以使文章增價，且方丈緇流，青樓豔質，落筆便詫奇才，押韻即稱傑作。因此詭托嬌名，假標梵字，俾無目者流，隨聲附和，亦不至妄肆雌黃。名下題詩，古今積習。是非九方臯安能賞識牝牡驪黃外哉？」諸名士汗流氣沮，匿顏向壁。鹾賈捧腹大笑曰：「吳兒狡獪，今信然矣。」急延之上座，競酌巨觥相勸，並囑諱言其事。馬笑曰：「詩壇月旦，舉世皆然，豈獨公等。」於是交勸迭酬，盡歡而散。後諸名士推馬為主盟。鹾賈家爭相延致，時以千金恤其家。而本領既大，心計轉粗，不復能唱《渭城》矣！

　　鐸曰：「對山救我，有志者且有遺憾，矧借為救貧之策耶？始則相輕，繼則相黨。詩腸齷齪，何時湔洗？吾當惜康家鼓，作《漁陽三弄》也。」

　　老面鬼
　　吾師張楚門先生，設帳洞庭東山時，嚴愛亭，錢湘舲俱未入詞館，同堂受業。一夕，談文燈下，疏櫺中有鬼探首而入。初猶面如箕，繼則如覆釜，後更大如車柚。眉如帚，眼如鈴，兩顴高厚，堆積俗塵五斗。師睨微笑，取所著《橘膜編》示之，曰：「汝識得此字否？」鬼不語。師曰：「既不識字，何必裝此大面孔對人？」繼又出兩指彈其面，響如敗革。因大笑曰：「臉皮如許厚，無怪汝不省事也！」鬼大慚，頓小如豆。師顧弟子曰：「吾謂他長裝此大樣子，卻是一無面目人，來此鬼混。」取佩刀砍之，錚然墮地。拾視之，一枚小錢也。

　　鐸曰：「錢神變相，文士說法，如是如是。倉頡造字而鬼哭，周景鑄錢而鬼笑。鬼之不識字而愛錢，共天性耶？乃有識字亦愛錢者，吾不測其是何厲鬼矣！」

　　遮眼神
　　吳郡南北兩局，有機房殿。旁塑一像，日遮眼神。一夕，守局者見神頂冠束帶，蜂擁而出。越數日，宿殿上，見神復來。青衣露頂，而若塗炭。上座者詢之。曰：「適被一人褫去冠帶矣！」問：「何人？」曰：「不知。」問：「所獲何罪？」曰：「亦不知也。前在殿廊下，遇衣青者數十輩，以千金啖我，引至一處，牆外盡被荊棘，門上懸絳綵，中橫金字匾額。衣青者導予入，見兩旁數百矮屋，提鈴喝號，不知作何事。俄歷兩重階，至一堂，規模甚嚴肅。上有二老左右坐，下設兩長几，鋪以紅氈。氈上堆積者，未審何物。眾人環坐，紛紛聚訟。衣青者促予遮眼，予即出兩手，左手蔽堂上，其堂下者以右手掩之。亡何，一藍袍人至，問：『為誰？』予應曰：『某機房殿遮眼神也。』藍袍人怒曰：『爾等蒙蔽伎倆，在市井中簸弄足矣！何得來此？且今當亦日正中，執事者俱有冰鑒，豈容販繒貿布者流上下其手？』命朱衣者褫予冠帶。即有一藍面鬼，持筆蘸墨，塗面目幾遍，逐予門外。急尋衣青者，已遁去。狼狽而歸，仍投廡下。」上座者思之良久，曰：『似此奇事，吾亦不解。其人其地，容查可也。』守局人忽大嚏，其聲遂絕。」後述其事於儕輩，議論紛如，亦無有能識之者。

　　鐸曰：「明是我輩舊游之地，而問者不知，答者不知，述者不知，聽者亦不知。昔人以不讀書為快活神仙，此等是其吃苦處。」

　　科場舞弊，王法必誅。固其身在市井，姑從末減。至蘸筆塗面，一副蠢臉，反添幾計文墨，藍畫鬼可謂賞惡矣。或曰：「以貪敗者，厥名曰墨，蓋以示誡也！」

　　受業張吉安附識

　　燒錄成名
　　石韞玉，字執如，負文章盛名，而實道學中人也。嘗謂予曰：「我輩著書，不能扶翼名教，而凡遇得罪名教之書，須拉雜摧燒之。家置一紙庫，名曰『孽海』。蓋投諸濁流，冀勿揚其波也。」

　　一日，閩《四朝聞見錄》，拍案大怒。急謀諸婦，脫臂上金條脫，質錢五十千，遍搜坊肆，得三百四十餘部，將投諸火。予適過其齋，怪而問之。石曰：「是書所載，俱前朝掌故，名士著述，無可訾議。而中有劾朱文公一疏，荒誕不經。逆母欺君，竊權樹黨，並及閨閫中穢事。有小人所斷不為者，乃敢形諸奏牘，污蔑我正人君子！且編書者，又逆料後人必不深信，載入文公謝罪一表，以實其過。嗟乎！小人之無所忌憚至於此極乎？」予曰：「是何足怪。天下享重名者，必遭眾忌。況我文公少時，出入經傳，泛濫佛老，小儒易涉堂臭。後得理學正宗，門牆高峻，而又有蔡西山、真景元諸弟於輔翼之。而日前之依草附木者，盡麾之門外。於是轉羞成怒，欲敗名而無隙。乘咸和殿兩札有『大臣失職，賊者竊柄』之語，為上游所惡，而又劾唐仲友不法等事，觸忤宰執，遂文致其詞，貿然上瀆，一以雪擯斥之仇，一以逢台垣之喜，此小人之肺肝如見者也。」石曰：「然則文公何以不辨？」予應之曰：「文公當孝宗朝，陛對者三，上封事者三，披肝瀝膽，詆訶近臣，孝宗開懷容納，令持浙江、江西之節，繼復有經帷之命。眷之愈厚，嫉之意深。當時諫垣請公，至有罪當誅戮之議。君子明哲保身，而動稱好辨，僇辱及之矣。且理欲危微，毫釐必辨，仍恐疑似之介，貽誤後學。若立朝行己之間，天下萬世，自有公論。譬諸執途人而指雪為黑，指漆為白，雖愚者亦知其謬，而猶待嘵嘵置辨乎哉？」石曰：「君論誠佳，然此可為智者道，難與俗人言也！」卒燒之。予曰：「君可謂勇於為義者矣！」

　　是年，石以南闈發解，庚戌應禮部試，為傳臚第一人。其扶翼名教之功乎？

　　鐸曰：「祖龍一炬，千古恨之，因災及聖經也。若丁儀無米，不著嘉名；朱榮有金，便成佳傳，定當拉雜摧燒，勿憚揚祖龍之燼矣！」

　　讀書貽笑
　　徐樅，宇直夫，少孤貧。甫誦四子書，即無力就傅，因借讀於月聲庵之上院。僧印源，奇人也，諷經之暇，即趺坐蒲團，聽徐讀書。每至得意處，輒合掌贊歎，命侍者以茶筍果餅啖之。徐偶一致謝，必肅然起敬，曰：「君讀書君子，荒庵簡褻，幸勿見罪。」後徐補博士弟子員，夜讀如故。而印源閉目垂眉，似不甚傾聽。徐或挾卷高吟，印源即趨赴禪牀，蒙被僵臥矣。嗣後過之，亦不接一談。

　　戊子歲，徐登賢書，詣庵道賀者，屨跡幾滿，而印源落寞如舊，時徐將赴禮闈，努力作揣摩計，宵分苦讀，常至達旦。印源忽厲聲曰：「驢鳴犬吠，強聒不休；請避三舍，毋混乃公為也。」徐愕然，謂印源曰：「僕雖不肖，蒙師見譽，何後倨前恭若此？」印源曰：「君初來時，所讀皆古聖昔賢格言明訓，是以不勝欽服。自君作秀才後，所讀皆膚詞剩義，了無意味，已屬厭聞。今高掇巍科，面所讀者愈趨愈下，竟似村歌牧笛，不堪入耳。前恭後倨，此君自取，於我何尤？」徐曰：「師方外人，未解讀書機竅。我輩讀書，向有成例。童時以四子書、五經入手，稍長則讀漢《史》、楚《騷》、韓、柳、歐、蘇諸大家文字，習為舉業。讀成、宏，讀隆、萬，讀天、崇，讀時人試藝。小試得手，取春秋兩闈墨卷，揣摩成熟，然後可拾科第。師何憒憒而為此饒舌？」印源曰：「原來儒家與佛家不同。佛家圖得個竿頭日進，儒家只是一步低一步法也！」徐默然語塞。

　　印源俯思良久，忽大笑曰：「卿自用卿法，我還讀我書，秀才家自有制度，勿為出家人所誤可耳。」徐唯唯而退。

　　鐸曰：「佛家自有之無，儒家從上徹下，同是一氣，何必各分鼻孔？秀才罵和尚，和尚亦罵秀才。其實罵和尚者，即是和尚法，罵秀才者，即是秀才法也。」

　　鏡戲
　　蕪湖馮野鶴，與人交，有肝膽，而獨制於閨閫。中年乏嗣，購妾，禁弗令共牀席。偶於無人處私語，妻窺見之，呼天拍地，詬誶萬端。馮心懾之，而不敢言。

　　一日，有書生款其室，馮延之坐，叩所自來。書生曰：「僕秦台下士也，善識人膽。閱歷風塵久矣，見世之讀書者，無作文膽，磨盾者，無破賊膽；佩朝紳者，丸直言敢諫膽；結縞紵者，無托妻寄子膽。今聞足下高義，故來一窺膽略。」馮大喜，並欲瀝膽示之。書生曰：「君誠義膽，僕所洞鑒。但必堅之以智，鼓之以氣，乃無喪膽之虞耳！」馮慨然曰：「吾雖不及常山公渾身是肌，然臥薪而嘗者，亦有年矣。諒不至怖郝家名，作褓中啼兒也。」撫掌高談，意頗自負。書生嘖嘖稱羨。

　　亡何，閨中獅吼大作，馮不顧，談笑自若。繼聞廚下碎釜聲，如銅山西傾，洛鐘東應，馮猶勉強自制。俄又聽堂前敲樸聲，杖下號泣聲，諸婢僕喧呶勸解聲，馮漸色變。復有一老嫗奔告曰：「夫人撩衣揎袖，執木臼杵潛伺屏後。」馮漸起離坐。忽屏後杵聲築築，厲聲高喝曰：「誰家狂蕩兒，引逗人男子作大膽漢？」馮臉色如土。書生瞋目而視曰：「怪哉：始大如卵，繼小如芥；再一恐喝，殆將破矣！」急起欲去，馮強挽之。書生曰：「僕以君有膽力，故來一窺梗概。不謂空有其表，直一無膽懦夫耳！」

　　言未畢，屏後一杵飛出，中書生左臂，鏗然一聲，化為古鏡。拾視之，背篆「照膽」兩宇，知為秦時故物。婦奪以自照，膽大如甕，猶蒸蒸然出怒氣。及照馮，細如半黍，青水滴瀝。驗之，蓋已碎矣！

　　鐸曰：「彼丈夫也，我丈夫也，吾何畏彼哉？彼婦人也，我丈夫也，吾安得而不畏？記此為不成丈夫者鑒。夫庸懦之夫，不過自愧無能，釀成悍戾。而賢達有智略之士，恐以家庭之醜暴之於外，往往潛聲忍氣，保全令名。於是專閫威風，遍行天下。元直捉跗，太傅閉帷，王茂宏之犢車，房玄齡之鴆酒，可為殷鑒。然延平五虎，鬼猶畏之。無杜蘭香治創之藥，亦未易普度眾生也。猶記庚寅歲養痾紅芍山房，戲制《泥金帶》傳奇，為天卜悍婦懲妒，演諸宋觀察堂中。登場一唱，座上男子無不變色卻走。蓋悍婦之妒未懲，而懦夫之膽先落矣。殆哉！」

　　帖嘲
　　陳小梧，家吳之專諸里。負才傲物，多所凌折。一日，有人投帖於門，視之，年眷同學弟某拜也。訝其素無半面，何以來此？而客已金頂華服，闖然而入，舉手一拱，竟登上座。陳叩其邦族，客曰：「僕浙之歸安人也。遍覓雅流，未曾一覿，今聞小友高才，故爾奉訪。」言竟，抵掌捋須，笑傲自若。陳睨視而笑曰：「嘻！異哉！世有一宇不通之輩，而能知我高才，可謂咄咄怪事！」客戄然曰：「僕雖不才，與汝邂逅萍蹤，何便知我一字不通，而公然謾罵？」陳曰：「人之不通，豈在談文數典？即以君名帖論之，何曾道著一字。」客請其說。陳曰：「君雖遙遙華冑，而我家數代明農，從未掛名仕籍，年之一字，義於何屬？至於指稱曰眷，我與貴族，實無一點葭莩親，則此宇亦屬可刪。君游浙學，我隸吳庠，同學二字，全然附會。我年僅三十有二，而君須鬢皆蒼，自稱曰弟，無乃太謙。適見君入來，舉手一拱，即登賓位，長揖且未之有，何言拜乎？試思此一行名帖中，有一字解得去否？謂君不通，確有明徵，何曾謾罵？」客曰：「汝真少不更事，此名帖之俗例耳！」陳曰：「君以俗例待我，尚欲覓雅流於天下哉？」拂袖竟入。客旁皇久之，收其名帖，踉蹌而出。

　　鐸曰：「制貴通令，禮宜從俗，況名帖之戔戔者乎？乃竟以此貽笑。始知正平先生刺中字滅，懷而不投，大有卓識。」

　　一錢落職
　　南昌某，父為國子助教，隨任在京。偶過延壽寺街，見書肆中一少年數錢買《呂氏春秋》，適墮一錢於地。某暗以足踐之，俟其去而俯拾焉。旁坐一翁，凝視良久，忽起叩某姓氏，冷笑而去。

　　後某以上捨生入謄錄館，謁選，得江蘇常熟縣尉。束裝赴任，投刺謁上台。時潛庵湯公，巡撫江蘇，十謁不得一見。巡捕傳湯公命，令某不必赴任，名已掛彈章矣。問所劾何事？曰：「貪。」某自念尚未履任，何得有贓款？必有舛錯。急欲面陳。巡捕入稟，復傳湯公命曰：「汝不記昔年書肆中事耶？為秀才時，尚且一錢如命；今僥倖作地方官，能不探囊胠篋，為紗帽下之劫賊乎？請即解組去，毋使一路哭也！」

　　某始悟日前叩姓氏者，即潛庵湯公，遂慚愧罷官而去。夫未履任而被劾，亦事之出於意外者。記此為不謹細行者勖。

　　鐸曰：「錢神化百千億萬身，種種誘人失著。勿謂一錢甚微也。涓涓不塞成江河，爝火不滅成燎原。吾願飭簠簋者，自一錢始。」

　　兩指題旌
　　趙蓉江未第時，館東城陸氏。時主婦新寡，有子七歲，從蓉江受業。

　　一夕，秉燭讀書，聞叩戶聲。啟而納之，主人婦也。叩所自來，含笑不言。固詰之。曰：「先生離家久，孤眠岑寂。今夕好風月，不揣自薦，遣此良宵。」蓉江正色曰：「婦珍名節，士重廉隅。稍不自愛，交相失矣。汝請速回，人言大可畏也！」婦堅立不行。蓉江推之出戶，婦反身復入。蓉江急闔其扉，而兩指夾於門隙，大聲呼痛。稍啟之，脫手遁去。婦歸，闔戶寢，頓思清門孀婦，何至作此醜行，凌賤乃爾？轉輾牀褥，羞與悔並，急起引佩刀截其兩指。血流奔溢，瀕死復甦。潛取兩指，拌以石灰，什襲藏之，而蓉江不知也，即於明日卷帳歸。

　　後其子成進上，入部曹，為其母請旌。時蓉江已居顯要。屢申屢駁，其子不解。歸，述諸母。母笑曰：「吾知之矣。」出一小檀盒，封其口，授其子曰：「往呈爾師，當有驗。」子奉母命，呈盒於師。蓉江啟視之，見斷指兩枚，駢臥其中，灰土上猶隱然有血斑也。遂大悟，即日具題請旌。此事載《趙氏家乘》，其親慎茂才為予言之。

　　鐸曰：「處貧賤易，處富貴難。蓉江當未第時，闔戶拒奔，凜然難犯，豈非廉隅自重者戰？乃此婦克全晚節，而蓉江終入奸黨，熱中之念害之也。亦所謂養指而失肩背者歟？夫我輩讀書論世，務須放開眼孔，不可因賢者而護其短，不可因不肖者而沒其長。如李光弼之抗敕，畢竟是不臣。溫太真之絕裾，畢竟是不子。謝道韞天壤王郎之恨，畢竟是不婦。許普以肥田讓兄，而盜取孝廉，畢竟是不弟。王仲回怒撻其於，不令其唁同門之喪，畢竟是不友。至古來大奸慝莫如曹操，而禰衡不自殺，不可謂非愛才，文姬必遠贖，不可謂非仗義。秦檜《題伯夷頌》一詩，居然有許身禹稷之概。嚴分宜鈐山堂讀書，十年冰雪，亦與志士清操何異？而賢者終成為賢，不肖者終歸於不肖，蓋一眚不足以掩大德，小善不能以蓋巨醜也。因記趙蓉江事而牽連及之。」
第四卷    

　　酒戒
　　鄧翁，失其名，賣漿邯鄲市上。一日薄暮，有蓬頭奴持葫蘆向翁取酒。

　　翁凝視之。曰：「近托芳鄰，汝不識耶？」翁置不問。月餘，更不復來。後遇之盧生祠下，強邀入肆，道其契闊，並取甕頭梨花春酌之。蓬頭奴急起捉臂笑曰：「君勿再誤我。實相告：予純陽子座下柳仙也。曩隨主人岳陽時，見其三度醉，喉間輒作癢。主人吝，不予涓滴，是以日就酤，一消渴吻，會主人赴芙蓉城洗花宴，命予守藥爐。苦岑寂，傾葫蘆中宿釀而飲，大醉，酣臥爐惻。主人歸，責予失守。予以醉辭，主人怒。予曰：『東翁日在醉鄉，何獨下酒禁於僕？』主人曰：『予飲者，酒也；汝所飲者，非酒，禍水耳！』予曰：『有以異乎？』主人曰：『予之酒，取粟顏子負郭之田，去秕粱鴻賃舂之臼，量以才斗，盛以智囊，貯曹氏書倉者累月，而後浸以廉泉讓水，入范家淨釜，遠三昧火蒸之，良藥為曲，直木為槽。俟其成也，酌以堯之鐘，孔之觚，仲氏子之榼. 故清可為聖，濁可為賢。爾之酒，不過盜跖樹粟，貪夫酌泉，王孫煬灶，癡兒滌器。誤飲之，則廉者貪，謹者狂，墮井者喪身，罵座者賈禍，爐畔疑奸，甕頭認賊，其小節也？爾不此之戒，猶借主人為口實哉！』因大悔悟。主人曰：『濁根不拔，後恐萌故態。』掣劍刳予腸胃，掬水滌盡，仍納之，亦無所苦。復以所釀金盤露賜予跪飲，大醉者七日。嗣後過酒肆家，見盈缸累甕者，觸鼻不知為何物，是以不復來。」翁大驚，伏地而拜曰：「君主人既有釀酒方，何不一見賜？」柳仙出錦囊予之，長笑而去。拆視之，大書一「水」字。起視肆中酒，盡化為水。翁由是棄賣漿業，投盧生祠，為香火道人焉。

　　鐸曰：「捉月傷生，流涎失品，死便埋我，作達者亦何益哉？安得取金留犁、玉蟾蜍，盡以西江水滌之。此次公醒狂論一則，酒家南董，從此塞瓿覆甕可也。」

　　桓溫在座，日給二升；景伯登筵，禮嚴三爵。入非麴友，路入糟邱。喜則薌澤迷心，淳於髡合樽錯坐，怒則車輪括頸，高季式恃勢留賓。酣態凌人，醉鄉狎色。定當渴老羌於池畔，縛以投池；桎畢卓於甕邊，請其入甕。

　　受業許元凱附識

　　色戒
　　袁浦士人某，好漁色。妻美而賢，諫之，輒反目。庚午赴試北闈，下第歸，路過弓家城。一婦人折花門外，睨之，絕豔。某故作墮策，下騎徐拾之，曰：「滎陽生墜鞭矣，何汧國夫人不邀入院耶？」婦似不聞，執花搴帷而入。某大失望，怏怏振策去。

　　夜止旅店，輾轉不能寐。甫就枕，見一客高冠長劍，衣杏黃衫，岸然而來。某起延坐，並叩姓氏。曰：「僕黃衫客也。自霍家兒埋玉後，與虯髯崑崙輩遁跡海上。今復技癢，一履塵世。」某驚喜，述所見，私與商榷。客曰：「得非城南第五家，門外銀杏一株，上罥翠藤作紫花者耶？」某曰：「然。」客曰：「此良家婦，婿亦冠儒冠，門第與足下等，非章台路旁柳，任人攀折者。」某固求方略。客曰：「姑狥所請。但僕有唐突處，幸勿罪。」竟去。

　　亡何，客引一婦來。燭之，鬟鬆釵嚲，轉益娬媚，喜極。欲與狎抱，而礙客在座。客似察其童，曰：「僕亦偕一麗人來，與眼前人相伯仲。君請偎紅，僕亦倚翠，兩不妨也。」某業已滿願，不復問麗人為誰。請客別榻東軒，自乃捧豔登牀，備極穢褻。事訖，潛往東軒伏窗隙窺之。見一麗人，與客並枕臥。繼聞私語曰：「我家男子太憨跳，日漁脂獵粉，拋人閒處住。今得侍君寢，願從此矢白頭。」客引手替枕，笑曰：「卿言大有見。但一頂綠頭巾，送而夫戴卻矣！奈何？」麗人曰：「渠自有孽報，何足惜？」審之，醋類其妻。某人憤，排闥直入，曰：「何物狂奴，玷人清白？」拔牀頭劍欲斲之。麗人忽遁去。客起迎，笑曰：「爾亦知玷人清白耶？『己所不欲，勿施於人』。汝牀頭人在，亦當為乃夫留一餘地也！」某語塞，撫劍作怒目狀。忽有懦冠者倉皇入內室，捉其婦，徒跣而出，旋入東軒，搜得某，奪劍欲殺。客代為緩頰，而三尺霜鋒，凜然在頸矣。

　　某駭極，狂呼而醒。因歎曰：「淫人妻者，妻亦得淫人報。況奸與殺近，可長以身試乎？」歸家後，與妻頗敦琴瑟。倡樓伎館中，亦杳無某生跡矣。

　　鐸曰：「客館宣淫，深閨揖盜。現在盤珠，不勞頭上翁覆算也。戒之！戒之！出乎爾者，反乎爾者也。牆茨難掃，即以此言，作千金敝帚也可。」

　　公孫穆後房領袖，韓熙載內院乞兒，雖屬風狂，不離閨闥。若乃越此疆而侵彼界，必至愛野鶩而失家雞。天道好還，人言可畏。須知此日宣淫榻上，即是插標賣婦之媒，豈待他年誨盜閨中，始悟反火焚身之漸！

　　受業許元凱附識

　　財戒
　　山西潞安府城隍廟，寓一奇客，自稱五嶽子。審其音，類燕趙間人，日顛倒四時花木以為戲。

　　一日，里中好事者環請作劇。客曰：「諾。」袖中出青錢一枚，側插庭際，駢兩指作書符狀。須臾，錢大如車輪，群異之。客曰：「適成連子遲予海上，當暫去，明晨復來。」臨行，指錢笑曰：「此物有福則享，無福則殃，爾等勿輕覷也。」遂去。眾亦漸散。

　　有無賴於某，排徊至夜，摩挲良久，潛從錢孔中窺之，見其內瓊樓翠閣，繡檻文窗，琉璃屏、珊瑚榻，珠玉寶玩，無不具備。俄有數美人衣五銖衣，曳輕縠裙，明璫玉佩，翩然而來。手各攜樂器一具，不似世所傳箏琶笛板者。亡何，一美人曰：「《紫雲回樂府》自阿環盜去，久不復奏矣！盍理之。」眾曰：「諾。」於是展氍毹席地而奏。奏畢，曰：「阿蠻嬌態，獨步一時，請更作折腰舞可乎？」一美人癡立，似未允者。眾笑曰：「癡婢子被白家郎馳驟，腰圍粗卻矣！」美人面發赬，勉強振袖而舞。庭前桃瓣簌簌，如紅雨墮。某在錢孔中，初擾探首入，後漸入佳境，不覺移身逼近腰際。忽聞堂上嗔喝聲曰：「何宋齷齪奴，窺人閨闥！」哄然盡散。而重樓疊閣，無一存者。某覺錢孔漸小，四面束住腰下，欲進不能，欲退不可。而束處痛極難忍，狂聲呼救。里中群起環視，無計可出。

　　天曉，客復來，嗔曰：「寒乞兒，汝一介窮骨，妄覬宮室之美、妻妾之奉，以至鑽穿錢孔，動輒得咎，孽由自作，不可活矣！」眾代為哀免。客曰：「天地間，禮義廉恥，酒色財氣，如武候八陣圖，廉為生門，財為死門。渠已從死門而入，尚望從生門而出耶？」某聞言大哭。客笑曰：「汝有悔悟心，或可救拔。」因取巨筆蘸墨，塗錢孔而出之。錢頓小如故，仍納諸袖中。謂某曰：「暫爾筆下超生，後此勿為一錢不惜命也。」某叩謝隨眾而去。至今廟祝，猶有能言其事者。

　　鐸曰：「高士買山，才人諛墓，即廉如劉寵，猶必選大錢納之，矧癖同和嶠者耶？然考九府圜法，外圓象天，內方象地，則鑽穿錢孔，何異埋頭地獄？泉可溺身，刀能殺命。以是取譬，猶以為遠。」

　　銀取諸艮，艮則不流，錢授以戈，戈則近殺。廉士守象形之戒，貪夫幸噬內之占。豈知鄧氏銅山，塵埋餓鬼；石家金穀，血染遊魂。作牛馬於半生，擲家園於一笑。鑿嶄巖山三千金穴，何為其然？弔狼㬻市百萬錢奴，而今安在？

　　受業許元凱附識

　　氣戒
　　虞山迂叟莊某，年六十餘，始舉一雄。甫週歲，繼室耿氏愛若拱璧。偶鄰女招赴白衣會，捉其子付莊抱之，再四諄囑，登輿而去。

　　莊抱兒竟入書室，讀《秦漢紀略》。至始皇焚書處，輒拍案而怒曰：「拙哉祖龍！爾欲盡愚黔首，瑯玡記德碑教誰識也？」兒驚，大哭，莊置不聞。繼讀至博浪沙錐擊處，又拍案怒曰：「惜哉！天不絕秦，副車僅中。否則鮑魚遺臭，何俟三十六年後哉？」兒又大哭，莊仍讀如故，至沛公入關，鴻門擲斗，勃然大怒，拍案起立曰：「此時縱卻，後將奈何？不識亞父計，老重瞳當抉去矣。」兒哭不可止。後更讀至烹翁鼎上，分我杯羹，莊益怒氣填胸，翻案而起曰：「父子如此，君臣可知！走狗之烹，夫何怪哉！夫何怪哉！」怒未患，視懷中兒面青氣塞，不復作啼聲矣。

　　婦適歸，見之，驚欲死。莊猶摩拳擦掌，怒目視書曰：「斷蛇劍何在？吾當取赤帝子斬卻也。」婦唾之，急抱兒眠榻上。延醫治之，不救。婦痛兒之死，搜括架上書，盡投爨下。莊怒。自此與婦別室居，而迂叟子嗣遂絕。

　　鐸曰：「逞一時之忿，斬百世之祧，氣顧可妄動哉？然英雄按劍，叱吒風雲；名士揮毫，動搖五嶽。勿以迂叟為鑒，而竟作無氣男子也。」

　　剛則多凶，忍乃有濟。是處以圯上傳納履之士，橋邊有鑽褲之夫。若積腐成迂，借狂作達，大則禰衡撾鼓，殺身鸚鵡洲邊；小則穎士裂麻，被放《櫻桃賦》裡。因知不驚不怒，須學大勇者之休休，無或若病若顛，竟柞小丈夫之悻悻。

　　受業許元凱附識

　　俠妓教忠
　　方芷，秦淮女校書。有慧眼，能識英雄，名出頓文、沙嫩上，與李貞麗女阿香最洽。阿香卻田仰聘，屈意侯公子，一日，方芷過其室，曰：「妹侍候郎，得所托矣！但名士止傾倒一時。妾欲得一忠義士，與共千秋。」阿香哂之。

　　貴築楊文驄耳其名，命駕過訪。方芷浼其畫梅。楊縱筆掃圈，頃刻盈幅。方芷大喜，竟與訂終身約。時文驄黨馬、阮，為戟門狎客，士林所不齒，聞方芷許事之，大惋惜，即阿香亦竊笑。定情之夕，方芷正色而前曰：「君知妾委身之意乎？」楊曰：「不知。」方芷曰：「妾前見君畫梅，花瓣盡作娬媚態，而老幹橫枝，時霹勁骨。知君脂韋隨俗，而骨氣尚存。妾欲佐君大節，以全末路，故奩具中帶異寶而來，他日好相贈也。」楊漫應之。

　　無何，國難作，馬、阮盡駢首，侯生攜李香遠竄士。戎馬荊棘，萬家震恐。

　　方芷出一鏤金箱，從容而進曰：「妾曩日許君異寶，今可及時而試矣！」楊發之，中貯草繩數圍，約二丈許，旁有物瑩瑩然，則半尺長小匕首也。楊愕然，遲回意末決。方芷厲聲曰：「男兒留芳貽臭，所爭止此一刻。奈何草間偷活，遺兒女子笑哉！」楊亦慷慨而起，引繩欲自縊。方芷曰：「止！止！罪臣何得有冠帶？」

　　急去之。楊乃幅巾素服，自繫於窗櫺問。方芷視其氣絕，鼓掌而笑曰：「平生志願，今果酬矣！」引匕首刺喉而死。後孿香聞其事，歎曰：「方姊，兒女而英雄者也。作事不可測，乃如是耶！」乞侯生為作傳，未果。而稗官野乘，亦無有紀其事者。

　　鐸曰：「兒女一言，英雄千古。誰謂青樓中無定識哉？詠殘棋一著之詩，吾為柳蘼蕪惜矣！」

　　雛伶盡孝
　　梨園樂部，吳門為最盛，有尹蘭者，年十二，貌若處子。父儒流，早喪。母守節，忽患咯血症，家赤貧，不能供藥餌。蘭籌度無計，竟投華休部作梨園弟子。錦帕蒙頭，緗鉤學步，嬌喉妙態，冠出一時，得金錢，盡作藥裹費。

　　餘則市珍肴佳果，奉母朝夕歡，曉起問安再四，始詣歌場晚歸取腰鼓檀板，向牀頭唱臨川曲子。母安枕，乃潛就腳後臥。小有不樂，鋪氈列几，結束登場，演《小青題曲》諸雜劇，母歡笑乃止。

　　富貴家設華筵招之去，燭未見跋，托辭遁去。或鑰其戶以窘之，則涕泣求歸，問之。曰：「恐老母倚閭望耳。」由是盡憐其孝，至晚亦不固留。贈以金，受而不謝，贈以簪珥，必再拜而後受之。人訝其故。曰：「贈金者，知我貧，贈簪珥者，知我有老母也。」

　　如是者七載，母血症驟發而死。蘭哀毀幾不欲生，奉其柩與父合葬訖，取舊日所置翠翹插鳳，與一切繡帕花鞋之屬，盡投諸火。長跽市誓之墓曰：「後有習此故態者，願殛死。」人笑曰：「爾既以此享豔名，獵纏頭矣，何始作而終悔之耶？」蘭潸然淚下曰：「君非知我心者。某雖不肖，育自清門，豈屑以詩書後裔，習此末技？始作者，因養母，終悔者，恐玷父也。」

　　戶部楊公高其孝，招之京都，教以舉子業。格於例，不得應考，薦為某司馬作書記。偶赴戲筳，歸而大慟曰：「舊日生涯，宛然在目。茫茫泉路，欲侍何從？場上之墜鞭詞譜，所之皆《蓼莪》餘音也！」吁悒者累日。自此請觀樂者，詭辭之，竟不復赴矣。

　　鐸曰：「古來畸人傑士，一時辱身降志，有不必求諒於天下者。嗟，嗟！誰無父母，而顧使傳孝子者，僅一尹蘭也！或曰：「伊蘭之孝，惟為優伶故傳。『是固然。然何以學士大夫不為優伶者，又無可傳也？」

　　丐婦殉節
　　青州丐婦小苗兒，畫微黑，眉目有姿致，隨夫王五丐於淮。王懶而暴，日臥黃公祠，命妻出丐，歸而乞者少，剛杖之，曰：「爾從何處嬉，所獲乃止此耶？」歸而乞者多，則又杖之，曰：「爾與誰有私，賺來阿堵物？苟敗露，而翁不爾宥也。」小有迕犯，王坐階級上，曳令下跪，自批其頰。婦不與較，飲泣順受之。

　　一日，土豪某，使僕招其婦。婦慮見疑，偕夫同往。某命唱《打棗兒》曲。唱畢，某與僕耳語久之，引王出外廂，賞以酒。私謂婦曰：「以爾具此姿色，何患無良匹？乃至為乞人婦，且聞其朝凌暮辱，夫婦之情絕矣！汝盍早自計。」婦艴然曰：「丐婦知有夫耳！豈知其朝凌暮辱哉？且婦人從一而終，又何計之有？」某笑曰：「汝不自計，吾已為若計之。」引婦出外廂，夫已短帶結喉而死。婦知石卵不敵，佯曰：「簿幸奴，我隨汝十數年，有何享受，動輒加赤棒。今若此，是天報也！」某大喜。婦曰：「殺之固善，然犬馬斃，亦當埋帷蓋。苟假尺土而掩之，實君之盛德。」某信之，命僕監守其婦，出詣曠野，相度隙地。婦乘間謂僕曰：「爾知我心願否？」僕曰：「不知。」婦曰：「我乞人妻耳，驟作富家婦，飲食起居，都不慣。但得如爾者事之，則我願足矣！」僕喜，繼而曰：「奈主人何？」婦曰：「是不難。急首於官，則主人必繫縲紲中。爾與我席捲而遁，向他鄉作一小貿易，差勝低頭簷下也！」僕大稱善，急啟後戶去。

　　某歸，失其僕。詰之婦，婦曰：「不見汝來，想渠蹤跡去矣。」某擁婦求歡。婦曰：「是亦大可笑。幾見未寒肉在惻，即欲強眠人婦者？」某固逼之。婦正色曰：「以彼遇我虐，故強顏事君子。若相逼，是以暴易暴，相去幾何？」正撐拒間，忽見僕引持索者數輩，洶洶而入，繫某竟去，婦亦隨至衙署。稟驗之，一鞫而服。某論死，僕以同謀首告，減一等，並繫諸獄；命以尺地掩王五屍。掩畢，丐婦持刀而前。環視者爭勸之，且曰：「渠當日荼毒若此，今以德報怨，亦已過矣！何必爾？」婦歎曰：「君臣夫婦，其義一也。丐婦之死，俾天下知盡婦道者，不得以夫為藉甚，亦以愧夫視臣草芥，而敢視君如寇仇者。」言訖，自刎死。

　　鐸曰：「烈士捐軀，盡其在我。此柱厲叔之所以死報莒敖公也。眾人國士之論，彼豫讓直不曉事漢耳！」

　　營卒守義
　　海寧莊太史家，有婢名寵奴，病赤鬝，面黑而麻，裙底蓮船約尺二。營卒陸某聘為室，家貧，尚未娶也。會富家某，謀劫貧戶妻，陸仗義援之。某怒，賄諸城守，黜其名。陸自此益困。

　　吳六岢未貴時，乞食孝廉查伊璜家，陸曾識之。聞其授副將，往投麾下。吳公性好客，座上多奇士。有客號海鷗子，擅神術，使陸專事之。一日，海鷗子視陸而笑曰：「汝雖不及馬周火色鳶肩，猶能如趙無恤雖賤必貴。然妻宮大奇，恐不能誕育，幸額角陰騭紋入兩鬢作紅色，尚可借神力挽也。」出一黑丸授之，陸未深信，姑拜納焉。

　　後隨吳公平寇，得戰功，授裨將。復剿海賊，生擒首逆，獻俘闕下。報入，吳公掛總戎印，而陸以裨將授鎮守矣。陳情告假，星夜歸里，先謁莊太史，問以寵奴。莊笑曰：「貴人尚念舊耶？無論貴賤不敵，醜陋堪憎，即以年齒論之，今已六十齡老嬸子矣！尚堪抱衾裯，稱新婦哉？」陸曰：「不然。昔賤今貴，僕命即彼命也，至面目可憎，僕初聘時，已詳悉之。若以衰齡暮齒，則蹉跎之罪，應歸於僕，又豈彼之咎乎？」莊肅然正色曰：「君誠義夫，愚所敬服。」因陸未治第，即日贅於莊太史家。

　　結褵之夕，褐巾平視，象服珠冠，儼然命婦。及卸裝就寢，數莖白髮，毵毵覆頂，自額及踵，略似人形而已。陸敬禮之弗衰。寵奴勸其置妾。陸曰：「吾即與爾偕老百年，亦不過三十餘年衾枕耳，忍令他人再分愚愛耶？」而寵奴終憂無嗣，因出海鷗子所贈黑丸，授而吞之。不旬月，信水復來。明年，誕一子，名恭壽。人謂守義之報云。

　　鐸曰：「無鹽入宮，孟光舉案，重婦德者，原不在貌也。然世無廷式，不曷妻者誰哉？武夫若此，袁家婿當愧死矣！」

　　桃夭村
　　太倉蔣生，弱冠能文。從賈人泛海，飄至一處，山列如屏，川澄若畫。四圍絕無城郭，有桃樹數萬株，環若郡治。時值仲春，香風飄拂，數萬株含苞吐蕊，彷彿錦圍繡幄，排列左右。蔣大喜，偕賈人馬姓者，傍花徐步而入。忽見小繡車數十隊，蜂擁而來。粗釵俊粉，媸妍不一。中有一女子，凹面攣耳，齞唇歷齒，而珠圍翠裹，類富貴家女。抹巾障袖，強作媚態。生與馬皆失笑。末有一車，上坐韶齒女郎，荊釵壓鬢，布衣飾體，而一種天姿，玉蕊瓊英，未能方喻。生異之，與馬尾綴其後。輪軸喧闐，風馳電發，至一公署，紛紛下車而入。生殊不解，詢之土人。曰：「此名桃夭村。每當仲春男女婚嫁之時，官茲土者，先錄民間女子，以面目定其高下，再錄民間男子，試其文藝優劣，定為次序，然後合男女兩案，以甲配甲，以乙配乙，故女貌男才，相當相對。今日女科場，明日即男闈矣。先生倘無室，何不一隨喜？」生唯唯，與馬賃屋而居。因思車中女郎，其面貌當居第一；自念文才卓犖，亦豈作第二人想？倘得天緣有在，真不負四海求凰之願。而馬亦注念女郎，欲趕闈就試。商諸生，生笑曰：「君素不諳此，何必插標賣錢賬博耶？」馬執意欲行，生不能阻。

　　明日，入場扃試，生文不加點，頃刻而成，馬草草塗鴉而已。

　　試畢歸寓，即有一人傳主試命，索青蚨三百貫，許冠一軍。生怒曰：「無論客囊羞澀，不足以饜名饕，即使黃金滿屋，豈肯借拽神力，令文章短氣哉！」其人羞慚而退。馬躡其後，出橐中金予之。

　　案發，馬竟冠軍，而生忝然居殿。生歎曰：「文字無權，固不足惜，但失佳人而獲醜婦，奈何！」

　　亡何，主試者以次配合，命女之居殿者，贅生于家。生意必前所見凹面攣耳，齞唇歷齒者。及揭巾視之，黛色凝香，容光閃燭，即韶齒女郵也。生細詰之。曰：「妾家貧，賣珠補屋，日且不遑，而主試看，索妾重賂，許作案元，被妾叱之使去，因此懷嫌，綴名案尾。」生笑曰：「塞翁失馬，焉知非福。使予以三百貫錢，列名高等，安得今夕與玉人相對耶？」女亦笑曰：「是非倒置，世態盡然。惟守其素者，終能邀福耳。」生大歎服。

　　翌日，就馬稱賀。馬形神沮喪，不作一詞。蓋所娶冠軍之女，即前所見抹巾障袖，而強作媚態者也。笑鞫其故。此女以千金獻主試，列名第一，而馬亦夤緣案首，故適得此寶。生笑曰：「邀重名而失厚實，此君自取，夫何尤？」馬鬱鬱不得意，居半載，浮海而歸。生篤於伉儷，竟家於海外，不復反矣。

　　鐸曰：「錢神弄人，是非顛倒。豈知造化弄人，更有顛倒錢神之柄哉！然此女出千金裝不吝，意氣故自不凡，即謂之嘉耦亦可。」

　　荊棘里
　　會稽周夢荃，襁褓中父客於粵，閩二十載，音問梗絕。周奉母命，往探父耗，水宿風餐，備極勞頓，行兩月餘，去粵界尚遠。忽歧道竄豁谷間，荊棘萬叢，迷天塞地。有衣冠者數輩，躑躅其中，刺足鉤衣，若不覺其苦。周攝衣欲入，見一老人曳杖而來，問客何往？周以尋父對。老入曰：「汝孝子也。宜走康莊，不宜入荊棘里。」周問：「若輩何為？」老人曰：「此輩平日名利熏心，趨熱路，走捷徑，自矜健步，故爾竄入荊棘，使彼一顛其趾。」問：「何不覺其苦？」曰：「世途上皆無形之荊棘，惟旁觀者見之，而入其中者不知也。」周曰：「翁何不發慈悲願，為若輩一剪除之。」老人笑曰：「荊棘里，舊有兩徑；吾已剪除一徑，為忠臣孝子往來之地。無如若輩捨正路而不由耳。」周詢其處，老人曰：「荊棘當前，回頭是路。」週一反顧，果見康莊大道，平坦如夷，遂遵道而行。兩旁竹木，秀野可愛。老人曰：「此王子罕孝順竹，張茂先交讓樹也。」至一渡，曰「義渡」，中泊一舟，曰「慈航」，縈繞者，皆源頭活水，而波瀾不起。老人挈周登舟達岸。

　　岸上樹廉石，鎸金碧大字，類蝌蚪書，周不能辨。老人曰：「俗傳菩提善岸，即儒家所謂道岸也。」

　　又行數里許，至一門，顏曰「不二門」。遙望之，平如砥，直如矢，左右絕無旁徑。老人曰：「汝由此而去，無卻步，無歧趨，勉強而行之，可終其身無荊棘矣！」遂去。

　　周由門而入，所履皆石徑，光可鑒影，而無纖毫滑澤。從容翔步，初不甚勞。忽峭壁當前，老樹纏藤，上參霄漢。周攀援而上，脫手墮如落雁。起視之，細草平坡，野花當路，又似別一境界。有負樵者，行吟而過。詢之，乃粵之西山背也。急入城，探父蹤跡，得之毗盧東院。蓋父客游飄泊，無顏歸里。相見，各述二十年事，抱持痛哭。粵人感周之孝，播傳里黨，恤以資斧而歸。

　　鐸曰：「康莊大道，即從荊棘中辟之。可知善惡兩途，相去不咫尺耳。危哉！」
第五卷    

　　惡餞
　　枝江盧生，有族兄任狄道州司馬，往依之，而兩月前已擢鎮西太守。囊無資斧，流寓沙尼驛。幸幼習武事，權教拳棒為活。

　　驛前棗樹兩株，圍可合抱，時當果熟，打棗者日以百計。盧笑曰：「裝鉤削梃，毋乃太紆，吾為若輩計之。」袒衣趨左首樹下，抱而撼焉，柔若蓬植，樹上棗簌簌墮地。眾奇之。

　　旁有一髯者，笑曰：「是何足奇？」亦袒衣趨右首樹下，以兩手對抱，而枝葉殊不少動。盧曬之。髯者曰：「汝所習者，外功也，僕習內功，此樹一經著手，轉眼憔悴死矣！」盧疑其妄。

　　亡何，葉黃枝脫，紛紛帶棗而墮，而樹本僵立，宛若千年枯木。盧大駭。髯者曰：「孺子亦屬可教。」詢其家世，並問婚未，盧曰：「予貧薄，終歲強半依人，未遑授室。」髯者曰：「僕有拙女，與足下頗稱良匹，未識肯俯納否？」盧曰：「一身萍梗，得丈人行覆翼之，固所願也。」髯者喜，挈之同歸，裝女出見。

　　於是夕，即成嘉禮。明日，謁其內黨；有老嫗跛而杖者，為女之祖母；蠻衿禿袖，頎而長者，為女之嫡母；短衣窄褲，足巨如籮者，為女之生母；野花堆鬢，而粉黛不施者，則女之寡姊也。盧以女德性柔婉，亦頗安之。

　　居半載，見髯者形蹤詭秘，絕非善類；乘其出遊未反，私謂女曰：「卿家行事，吾已稔知。但殺人奪貨，終至滅亡，一旦火焚玉石，卿將何以處我？」女曰：「行止隨君，妾何敢決？」盧曰：「為今之計，惟有上稟高堂，與卿同歸鄉里，庶無貽後日之悔。」女曰：「君姑言之。」盧以己意稟諸老嫗。老嫗沉吟久之，曰：「岳翁未歸，理宜靜候。但汝既有去志，明日即當祖餞。」盧喜，述諸女。女蹙然曰：「吾家制度，與君處不同。所謂祖餞者，由房而室，而堂，而門，各持器械以守，能處處奪門而出，方許脫身歸里，否則，刀劍下無骨肉情也。」盧大窘。女曰：「妾籌之已熟。姊氏短小精悍，然非妾敵手。嫡母近日病臂，亦可勉力支撐。生母力敵萬夫，而妾實為其所出，不至逼人太甚。惟祖母一枝鐵拐，如泰山壓頂，稍一疏虞，頭顱糜爛矣。妾當盡心保護，但未卜天命何如耳。」相對皇皇，竟夕不寐。

　　晨起束裝，暗藏兵器而出。才離閨闥，姊氏持斧直前曰：「妹丈行矣，請吃此銀刀膾去！」女曰：「姊休惡作劇！記姊丈去世，寒夜孤衾，替阿姊三年擁背。今日之事，幸為妹子稍留薄面。」姊叱曰：「癡婢子！背父而逃，尚敢強顏作說客耶？」取斧直砍其面，女出腰間錘抵之，甫三交，姊汗淫氣喘，擲斧而遁。至外室，嫡母迎而笑曰：「嬌客遠行，無以奉贈，一枝竹節鞭權當壓裝。」

　　女跪請曰：「母向以姊氏喪夫，終年悲悼，兒雖異母，亦當為兒籌之。」嫡母怒曰：「妖婢多言，先當及汝。」舉鞭一掣，而女手中錘起矣。格鬥移時，嫡母棄鞭罵曰：「刻毒兒！欺娘病臂，只把沙家流星法，咄咄逼人！」呵之去。

　　遙望中堂，生母垂涕而俟。女亦含淚出見，曳盧偕跪。生母曰：「兒太忍心，竟欲拋娘去耶？」兩語後，哽不成聲。盧拉女欲行，女牽衣大泣。生母曰：「婦人從夫為正，吾不汝留。然餞行舊例，不可廢也。」就架上取綠沉槍，槍上挑金錢數枚，明珠一掛，故刺入女懷。女隨手接取，砉然解脫，蓋銀樣蠟槍頭耳。佯呼曰：「兒郎太跋扈，竟逃出夫人城矣！」女會其意，曳盧急走。

　　將及門，鐵拐一枝，當頭飛下。女極生平技倆，取雙錘急架，盧從拐下衝出，奪門而奔。女長跪請罪。老嫗擲拐歎曰：「女生外向，今信然矣！速隨郎去，勿作此惺惺假態也！」

　　女隨盧歸里，鬻其金珠，小作負販，頗能自給。後髯者事敗見執，一家盡斬於市。惟女之生母，孑身遠遁，祝髮於藥草尼庵，年八十而終。有遺書寄女。女偕盧跡至尼庵，見牀頭橫禪杖一枝，猶是昔年槍桿也。女與盧皆大哭，瘞其柩於東山之陽，廬墓三年，然後同反。

　　鐸曰：「天之所福，慈孝為先。女知愛母，故不作覆巢之卵，母知愛女，故不作斷頸之鳧。獨是溺於女者，何以不從厥夫？哀其母者，何以不及其父？君子曰：『此其所以為盜也。』嗟乎，世之不為盜者多矣，而盜且然乎？」

　　奇婚
　　文登，字道岸，浙之武康人。十七游庠，聘某氏，未嫁而夭，鬱鬱不自得。浪跡出遊，將為求凰計。偶至鳳陽，遇道者於途，詰其所自，生告以意。道者曰：「汝欲得佳婦，此去東南十五里外，往求之，必有所遇。」生信之，如所指而行。至，則春台演劇，觀者蜂屯蟻聚，無可停趾。回視垂楊低處，露小紅樓一角，有女子搴簾，衣半折，側面偷窺。粉光黛影，射人雙目。生迴旋顧盼，幾難自主，迨斜日西傾，歌場樂闕，猶仰面空樓，初不覺遊人盡散也。忽一人拍肩大喝曰：「何物癡兒，窺人閨閣？」生視之，岸然偉丈夫，竟拉其臂，強曳登堂。生兩股戰慄，變色慾走。因大笑曰：「如此膽怯，也學風狂。實相告，樓頭女子，即僕掌珠。君如閨中無婦，願附婚姻。」生變懼為喜，唯唯惟命。

　　時已秉燭，令女子嚴裝訖，與生交拜，擁入閒房，將攀情話。

　　俄母氏招女去。生兀坐燈下，意緒無聊。漏下二鼓，見畫屏東畔女子獨來，對鏡卸翠鳳翹，金雀花雙朵，旋解芙蓉帔。鴛鴦百折裙，斜倚牀闌，脫藕覆，褪雙絲文繡履，兜三寸許軟紅睡鞋，低鬟一笑，光入重幃。生欲燄中燒，不能自制，而登牀急抱，闃其無人，唯繡枕橫陳，半堆錦被而已。大駭，莫詳其故。擁被孤眠，旁皇終夜。侵曉，女子即來。生詰之，默然不答。

　　至夜，生先匿錦帳中。更闌後，女子衣短紅襖，外繫金鸞紫絡帶，髮惺忪作懶裝，兜以皂帕；下體繡裙不掩，露絳直文羅褲，提縷金鞋剗襪而來，披幃竟登牀榻。生急捉其臂，隨手轉側，如一團絳雪，飛墮巫山；索之，悄然無跡矣！是仙是鬼，益莫測其蹤影。三竿日出，候女不至。

　　女之妹穎姑，偶過其室。生正苦岑寂，於鏡旁舐毫作字。穎姑睇而門曰：「爾亦曾讀書識字耶？」生曰：「予雖不肖，束髮游庠豈有秀才家不讀書識字者？」穎姑失聲一歎。生疑之，再三絮問，穎姑曰：「吾憐汝青年秀士，死期已逼，尚不自知。」生長跪請教，曰：「吾家翁姥，專以左道劫人財物。將欲舉事，必先殺一人，祀神開路。往往懸姊為餌，名曰夫婦，而實一無所染。吾自有知識以來，見其出衽席而登俎上者，不知幾千百兒郎矣！今夜明星爛時，殆將及汝。」

　　生窘極，叩首乞援。穎姑曰：「吾何能救汝？欲解倒懸，還須阿姊。」生問計。曰：「姊所以登牀即遁者，固褥底壓六甲符一通，上纏燈綠絲三十六縷。汝搜括而棄之，彼必不能脫身。苟得成其夫婦，而後以情義哀之，自能免汝於難。」生謹受教。穎姑潛引去。生啟視褥底，果如所言，急棄之。

　　入夜女來，伺其緩裝登榻，裸而就之。女意似覺，曰：「婢子多言，敗我家事。雖然，亦天意也。」縱體投懷，竟成歡會。事訖，裸跪牀頭，哀其援手，女曰：「百年伉儷，萬死相隨，何待君言？」

　　急起，以雄雞繫於杖頭，囑生肩荷之，曰：「往北約行三十里，俟雞聲一唱，即捨之而走，再行二十餘里，待妾來時，好共發也。」生謹記而去。

　　女佯告諸父。父大怒，跨馬欲追。女曰：「追之不獲，不如飛劍以斬。」父從女言，擲劍於庭，去同白練。亡何，電光一閃，錚然墮地，血涔涔斑痕猶濕也。

　　時生出北郭門，約行三十里，杖頭雞聲大作，急委之於地。瞥白光下注，而雞寂熱無聲矣。又行二十餘里，筋力已疲，憩於樹下，見雲中一鶴飛墮，女已控背而來。斂之，一紙鶴耳！笑曰：「大劫已過，請歸鄉土。」生曰：「奈汝父何？」女曰：「左道無長策。五十里外，不能及也。」候曉而行，不匝月，偕歸故云。生鍵戶讀書，暇輒與女藏鬮為樂。

　　一日，有女子闖然而入，視之，穎姑也。並起問故。穎姑曰：「自姊去後，父母強妹為代。妹意不屑為，至逢其怒，日遭鞭撻。

　　幸老父赴天魔會去，乘間而逃。復思伶仃弱質，絕無親串可依，故一路間程，相投至此。」女大喜。生曰：「姨來亦大好。但非鴉非鳳，卿家何以位置？」女笑曰：「我本無猜，君宜報德。台上英、皇，其例自可援也。」即出簪珥，為穎姑上頭。穎姑赬顏卻之，曰：「妹子此來，不過作閒門冷燕，豈求野鴨入鴛鴦隊乎？」女以正言諭之，始無異議。

　　正曳令交拜，有道者自外而來，笑曰：「得婦之言，今頗驗否？」生敬謝之。

　　二女相顧，駭曰：「似吾父之師也。」道者曰：「然！爾父學仙不成，流為左道，而復借吾教中飛符遁甲諸術，日濟其惡。痛加訓誨，罔有悛心，必至一朝翦滅。因惜女子無辜，亦遭慘戮，故引文郎入幕，轉輾相援，脫汝等於水火中耳！」女問：「父母無恙否？」道者曰：「此刻一番閒話，即汝全家就縛時也。」二女大哭，道者曰：「是渠惡報，何哭為？」拂袖竟去。

　　後生密探其耗，果於是日為官軍搜捕，駢首西郊，益信道者之神也。

　　鐸曰：「化人城裡，不少魔關，然鬼母兒孫，終入大菩薩蓮花缽底。一日回頭，同依道岸。二女之得脫，是借仙家妙指，而離佛門苦劫者。行險僥倖，今古有幾人哉？」

　　泄氣生員
　　臨潼夏生，名器通，性魯鈍，學操舉子業。每一藝出，群必嘩笑之。

　　偶應童子試，剿襲舊文入邑庠。後赴歲試，自分必居劣等。遇卜者於市，占之，得一讖曰：「聽之無聲，視之無形。君子筮之，必得其名。」卜者舉手賀曰：「君文必冠軍。」夏生喜，揚言於眾。眾曰：「即學使兩眼盲，觸鼻亦知香臭。三等以下，君冠軍或有冀也。」夏生大慚。

　　時學使某公，奉命督學西安，臨行辭座師某尚書。尚書西安人，意其有心屬士，極力請教。尚書下氣偶泄，稍起座。某公疑有所囑，急叩之。尚書曰：「無他，下氣通耳！」某公唯唯，以為「夏器通」必座師心腹人，謹記之。

　　後公按臨西安，果有夏生名器通者，扃試後，細閱其卷，詞理紕繆，真堪捧腹。以座師諄囑，不得已，強加評點，冠一軍，案發，諸生大嘩，繼思某公本名翰林，閱文必有真鑒，夏生又貧士，絕無關節可通，乃以劣藝而高居優等，殊不解。

　　後公任滿入都，告請某尚書。尚書茫然，俯思久之，忽大笑曰：「君誤矣！是日下氣偶泄，故作是言。僕何嘗有所囑也！」某公悟，亦大笑。後傳其事於西安，請生之疑乃解。噫！以泄氣而獵功名，雖為士林所笑，不猶愈於滿紙銅臭者哉？

　　鐸曰：「古人命名，義各有取。長庚入懷，李名太白，翠微乞嗣，崔號緇郎。高琳應得寶之徵，桓溫葉試啼之讖。吾不知為夏生者，何獨取此嫌名，以為後來吉兆耶！《相經》云：「穀地豐，文運通。『則功名中人，此為第一嘉名耳。」

　　換形乞丐
　　西蜀李太史墨莊，晤於吳江令何君公寓。時眾賓在座，各徵舊事。

　　太史曰：「吾鄉有瘋丐，名金蠻子，挈妻丐食於吳，寄宿十王殿左廊下。一日，乞於富貴家，歸而痛哭。妻問之。曰：『人生等七尺耳。彼饜膏粱，衣文繡，日擁嬌妻美妾以為樂，而我寒餒若此。何狠心閻老，不公一至此哉？』已而仍宿廊下。見十王召之入，曰：『爾勿怨，吾為爾易之。』命鬼判先易其舌，曰：『是當日將軍曲良翰用以啖駝峰炙者，爾易之，則山珍海錯，可長飫矣。』又易其肩背，曰：『是當日昭王被青鳳毛裘者，爾易之，則鸞封艾帶，可長御灸。』並命易其下體，曰：『是當日漢帝入溫柔鄉，占三千粉黛者，爾易之，則蛾眉螓首，可長擁矣。』瘋丐大喜，叩謝而出。

　　繼而天曉，妻取殘羹剩飯以進。瘋丐大怒曰：『吾將饜珍羞，勿以此污我舌！』繼進以破衲。又大怒曰：『吾將被錦繡，勿以此辱我體！』妻誚讓之，丐愈怒曰：『我旦晚以金屋貯阿嬌，看汝黃面婆子，何處送衾枕耶？』妻駭立請教，丐大言以述之。妻大笑曰：『若是，則爾猶忘卻一件事。』丐問：『何事？』妻曰：『滿身都換卻，只未換得石季倫豪富命也。』瘋丐遂語塞。」

　　此或太史一時遊戲之談，而世之不為瘋丐者，鮮矣！

　　鐸曰：「惟瘋故妄，惟妄故愚。閻老作此戲，可以杜妄，太史發此論，可以醒愚。」

　　菜花三娘子
　　宜興北鄉有女祟，號菜花三娘子，俗傳五聖第三郎之婦，隨人而逋逃者。故是鬼永不入城，惟祟惑鄉間男子。

　　村莊某翁，有子名福郎，春日獨行陌上，見一婦年齒稍長，而風韻嫣然，於狹岸交臂而過。福郎潛以手梭其腕，婦格聲一笑，即攜與俱去。至一處，無門庭堂奧，但見小斗碗中橫白木榻，榻上衾褥具備。婦曳令並臥，解下體褻衣迎就之。

　　福郎初發硎，奏刀不中窾要。婦引手導入，勉盡其具。亡何，垓心受困，倒戈直退。婦笑而起，而福郎沉沉睡去矣。

　　翁失其子，尋至陌上，見福郎於萊溝中赤身酣臥。扶掖而歸，久之始醒。至夕，見婦搴幃笑入，曰：「癡郎郎當，敗人清興。今當張旗列鼓，與娘子軍卜長夜戰也。」登牀入被，重與交接。而福郎意殊畏縮，婦狂態復作，移盾就矛，強相馳突。福郎三遺矢，復潰圍而遁。婦哂曰：「如此教戰，終於怯敵，是疲兵也！」悄然出衾而去。

　　明夜復來，攜慎恤膠食之，衝圍掠陣，徹夜鏖戰。婦喜曰：「有所恃而不恐，孺子尚可教也。」自此無夕不擾。福郎體尪面削，日就柴瘠，符驅術禳都不驗。

　　時福郎有姊適城中李氏，為五聖第三郎所感，亦將就殆。婿令健婦夤夜負至岳家，為避祟計。翁方憂子之死，復見負女入門，益增焦急。

　　一更許，見婦入子捨去，少頃，三郎亦至，搜得女，擁抱於懷。勢將就淫，忽見婦從子舍出。三郎大怒，捽其髮，擲於地下，曰：「逃亡婦，吾尋汝十數年，乃宣淫於此！」以掌批頰者百數。婦伏地哀泣。三郎顧女歎曰：「吾淫汝輩多矣。此婦之不貞，亦上天所以報我也。汝請速歸，仍完夫婦之好。而今而後，吾當斬除惡婦，屏跡荒山，斷無顏入汝家矣。」言畢，曳婦竟去，而兩家之祟俱絕。

　　鐸曰：「以祟驅祟，事屬創聞。亦幸其冤家逢狹路耳！豔妻出醜，蕩子收心，有淫行者，盍以鬼鑒！」

　　草鞋四相公
　　草鞋四相公，不知始何名。兄為草鞋三相。吳俗，於除夕前款神畢，奉草鞋三相輩，祀以香帛。雖非正神，亦紫姑、馬公之屬也。弟倚兄勢，檀作威福，為患一方。臨頓里某姓女，幼失父母，十九未嫁。夜見一丈夫，棉袍烏帽，絕類貴官，而下曳草鞋一雙，顛躄而來。女驚欲號，而舌已塞口，且四肢疲軟，不能支拒，牽曳登牀，任其輕搏。繼而曰：「我草鞋四相公也，與汝有緣，能從我，當為汝福。」天未曙，匆匆而去。

　　明夜，偕四五客來，置酒高合，命女綴於末座。中有一客，性憨跳，頻以足下靴蹴女雙鳳。女羞縮而起。四相覺之，詞誚其客。客曰：「尊夫人繡鞋錦襪，只合偶皂靴。與草鞋人作伴侶，殊嫌不韻。」四相怒目視。傍一客曰：「草鞋黨固欠風雅，恐近日破靴黨，亦非上客也。」合座拍手大噱。四相意稍解，遂酌大觥為令：後有戲其新婦者，罄三爵。亡何，客又發狂，剝盤中果檠擲女面。四相引杯令釂。客出百錢置席上曰：「予不能飲，願以此贖罪。」四相笑納諸袖。眾客曰：「鄙哉！百文錢賣新婦，真草鞋人本相矣！」

　　嘩然而起，一哄盡散。

　　四相留宿女家，深以草鞋為辱，轉輾不懌。去四五日不復來。忽一夕，曳吉莫靴，鏗然而至，翹其足置女膝上，顧盼自豪，曰：「吾今而知烏靴之得勢也！一經著腳，則舉趾高矣！」正欲脫靴就寢，突有黑面赤髯者排闥而進，曰：「賊狗奴，還我靴子來！」

　　四相慌伏地下。黑面赤髯者曰：「吾鍾某，讀書成進士，故奉上帝命，穿吉莫靴，以飾觀瞻，汝一市井無賴子，幸乃兄以草鞋起家，即當恪遵家法，守汝敝屣，輒敢盔我名器，假冒士林，宣淫閨闥，罪何可恕？」命去其靴，以兩手倒持其足，大笑曰：「如此一雙泥腿，消受得幾許福分？」砉然一聲，身裂為兩，飽啖之，提靴竟去。

　　女驚絕，半日而蘇。後適里中某氏子，勸其一生勿著皂靴，殆有覆車之鑒耶。
　　鐸曰：「白丁愛著皂靴，因此物原不在禁例也。然牛蹄犬爪，何處消此罪過？幸鍾先生長守後戶，不然，登堂入室，不居然履聲橐橐哉！」

　　訟師說訟
　　江以南多健訟者，而吳下為最。有父子某，性貪黠，善作訟詞，一日，夢鬼役押赴閻羅殿，王憑案先鞫其父，曰：「士、農、工、商，各有恒業，爾何作訟詞？」答曰：「予豈好訟哉？人以金帛啖我，姑卻之，而目眈眈出火，不得已諾之。」繼鞫其子，曰：「是汝之過也！使我生而手不仁，烏乎作狀詞？」

　　王曰：「爾等挾何術，能顛倒黑白若此？」曰：「是不難。柳下惠坐懷，作強姦論，管夷吾受駢邑，可按侵奪田產律也。」王曰：「是則誣直為曲矣！而拗曲作直則何如？」曰：「是更不難。傲象殺兄，是遵父命；陳平盔嫂，可曰援溺也。」

　　王曰：「是則然矣！其如聽訟者何？」曰：「欺以其方，則顏子拾塵，見惑於師，曾母投杼，亦疑其子。況南面折獄者，明鏡高懸有幾人哉？排之闔之，抵之伺之，多為枝葉以眩之，旁為證佐以牽之，遇廉善吏挾之，貪酷吏伙之。我術蔑不濟矣！」

　　王怒，命牛首抉其父雙眼，而斷去其子兩臂，仍令鬼役押回。

　　比醒，父子各如所夢。聞於當事，謂若輩既遭冥譴，訟詞汔可少息。越數日，命胥吏往瞰之，見赴訴者，捧金執幣，環伺堂下。其父南向趺坐一榻，闔雙眼喃喃口授，而其子旁橫一几，以腳指夾五寸管，運寫如風。胥吏歸述之，當事者歎曰：「使州縣盡作活閻羅，此輩亦不能除也。可懼哉！」

　　鐸曰：「於《易》，『乾上坎下為訟』。象曰：『天與水違行。』嗟乎！彼蒼者天，乃亦為訟哉！吾不知為之師者，順天乎？抑逆天乎？且其繇曰：『有孚窒。』是故欲無窒者必求師。」

　　名妓沽名
　　黃竹浦，齊之拔頁生。入都，道過吳橋縣，有友人客於署，訪之。友人曰：「此間有名妓祝慶娘，曾見之否？」黃曰：「未也！」遂相將俱往。

　　至，則粉牆朱戶，不似北地之茅籬蝸壁者。即有一蒼髯奴邀坐獻茶。茶畢，又一老嫗出，略話溫涼，便導入內室。四壁黏名入題贈，中懸《二喬觀兵書圖》，旁設烏皮几，香鼎筆牀具備。瓶插紅梅一枝，含蕊未吐。旋有一小鬟，上前啟白曰：「慶娘苦宿酲，今已起，向窗下理妝矣！乞貴人少俟。」久之，又一小鬟出報曰：「慶娘妝已竟，因春倦，伏枕少睡，候稍醒更衣出見矣。」察其意，似大矜貴者，而黃以候見美人，當俟海棠睡足，姑耐心以守，而目注簾間，不暇他視。又久之，老嫗出捲簾，雙鬟扶慶娘至。黃急睨之，面粉斑斕，唇脂狼藉，累然碩腹，大如三石缸，大步而前，彷彿運糧河漕船過閘也。遂大驚，顧友人曰：「名妓若此，羞煞章台矣。」友人自悔言之盂浪，潛遁去。而慶娘殊無愧色，從容謂黃曰：「名妓與名士若何？」黃曰：「等耳！」慶娘曰：「若然，則名妓之稱，妾何愧焉？夫名士操三寸管，馳騁詞壇，使天下想望風采，亦重其內才耳！妾之浪得虛名者，不在脂粉之假面目，而在牀席之實工夫也。」黃昵笑曰：何謂工夫？」慶娘曰：「有開合，有緩急，有擒縱，是即名士作文秘鑰耳！何問為？」

　　黃大悅，遂與繾綣。繼而謂慶娘曰：「溫柔鄉洵有真樂。拔西子眉，截潘妃足，割女瑩之陰溝而無生氣，是猶購十二金釵圖，日偎抱之，不足令人真個銷魂也！」

　　不半月，喪其資斧，未及廷試，狼狽歸。友人知之，歎曰：「今世之翩翩然號稱名士者，定有一篇假議論弋名釣誓。不意名妓亦然。黃生適墮其術中而不悟。是名士之智又出名妓下矣。哀哉！」

　　鐸曰：「歷來名士，言古學者，曰宋、唐，曰晉，至漢人止矣。而此妓工夫，則天姥之所教軒皇也。古歌云：「索女為我師，儀態盈萬方。『是真古學，是真名士！」

　　泥傀儡
　　粵西柳州府，有土地廟。廊下塑一神，像貌猥獕，皂袍角帶，土人呼為泥傀儡。遇郡守廉，則兩手納於袍袖；如貪黷者守是郡，則伸手作乞錢狀。先是有某公來守郡，黷貸無厭，神手出袖者一尺。而某公欲自諱，陰使心腹奴夜詣廟廊，強挽入袖。明日視之，轉益五寸許，且手指堅握不可開。某公大慚，具牲帛往祭。

　　不旬日，神手頓啟，又數日，漸入袍袖。某公私喜，謂神靈亦受賄賂，而不知已掛彈章，新郡守龐公至矣。龐公名廷驥，予表姑丈，以中書升主政，外擢郡守，性頗狷介，故神預兆之。

　　一日，神手亦漸出袖，公大驚，私自檢察。蓋屬吏饋荔支兩桶，中納金三百，公不知而誤受也。急反之，神手亦頓縮。由是終其任，不名一錢。

　　鐸曰：「相書言：「伸手過膝者必大貴。『咄咄！傀儡，是大貴神。」

　　石贔屭
　　吳門小橋里弟兄某，春日遊滄浪亭。旋過學署，見碑下贔屭，不識也，誤以為龜，競摩其頂曰：「汝前生負何重孽，今向人前出醜若是！」大笑而去。

　　後值母誕辰，夜演《鴻門宴》雜劇，群客在座。忽場上樊噲提刀直前，主賓盡失色。大呼曰：「我贔屭神也。本為龍子，上帝憐我有勇無文，故令負石學宮，稍窺文墨。不幸負形蠢坌，賊奴誤認為龜，妄加姍笑。汝一市井無賴，平日帷簿不修，吃䭔子亦醉，真所謂神似非形似者。乃不自量，反謂予人前出醜。今日賀客滿堂，且與爾折證此案。」言畢，提刀欲殺。兩弟兄匍伏乞命，客亦代為哀救。因擲刀而笑曰：「留骨而貴，寧其生而曳尾於途也，姑赦之。」撒手登場，仍演《鴻門》劇本，依然一樊噲耳。問之，亦不省。吳下喧傳其事，遂置某於不齒。後兩弟兄援例入監，人猶呼為「衣錦榮龜」云。

　　鐸曰：「人之多言，亦可畏也。然未免謔而虐矣！」
第六卷    

　　上清官除妖
　　吳郡三茅觀東狄姓，為某司馬家之僕。司馬有女，祟於妖，百計遣之不去。因書片札，命狄赴龍虎山，乞天師治之。至則門庭宏敞，宮殿森嚴，處處懸牌，書神將名守護。司閽者入內啟稟，約兩時許，召狄進見。眾法官擁天師出，虎皮椅坐蓮華帳中，金印寶劍，陳列法座。狄匍伏簷下，呈狀法官。法官轉呈座上。天師細閱一過，搖首攢眉，沉吟良久，與法官耳語，不知作何詞，即以片紙付狄，令上清官道人作法。

　　狄銜命去，見一道人，布巾短衣，擔糞於野，隨出天師書示之。道人啟視，不覺失笑曰：「天師賣符箓，得錢動以萬計，曾不一注念。至殺生害命事，輒煩我等，亦大可笑。」因出一小木盆，注以涼水，取銅鏡仰覆其上，以筆蘸墨，塗鏡面幾遍。亡何，水沸如湯，熱氣一縷，上沖霄漢。忽砉然一聲，熱氣下注，水散如跳珠，而盆中已無涓滴。道人曰：「除矣！」狄喜，謂道人曰：「歸語主人，必當厚報。」道人冷笑不言，斂其具，仍擔糞大步而去。

　　狄遂覆天師命，取路而歸，述諸司馬。司馬家果於是日是時，女室中霹靂一震，下血如雨，而其妖頓絕。後司馬具白金百兩，布袍一襲，親詣上清官酬謝。
　　而遭人終不可見，遂歎息而反。

　　鐸曰：「具大本領者，必不裝大幌子。故布衣擔糞中，有拿妖手段。而人乃於富貴中求奇士，是猶向蓮華帳底買符箓也。」

　　森羅殿點鬼
　　李君名堡，吾鄉名進士也，任甘肅會寧縣令，改補安慶府學教授，孑身赴任。而前任眷口未歸，暫寓十王殿廊下。

　　一夕，聞殿上人聲鼎沸。李起窺之，見燈燭輝煌，胥吏輩兩班祗候；紫面亦髯，峨冠而帶者，捧冊侍立東隅。亡何，王者冕旒出，次第參謁。王曰：「三十年不稽鬼箓，恐滋積弊。今當細核，毋稍隱縱。」紫面赤髯者即捧冊上呈。隨有荷枷帶鎖輩，由東廊魚貫而進。唱名畢，偃蹇從西廊出。繼點勾魂簿，唱名再四，無一人應者。王曰：「催命鬼八萬七千，何無一人在？」紫面赤髯者上前啟白曰：「奉後殿轉輪王命，俾男者為醫，女者為妓，盡托生人世矣。」王愀然臼：「勾魂攝魄，冥府自有定限，使若輩流毒天下，恐投到者無已時也！」又點餓鬼簿。即有一胥吏趨前跽稟曰：「前鬼門關守者，失於防檢，諸餓鬼乘機逃去，今盡偷生陽世。」王問：「在陽世作何事？」曰：「大半作縣令。」王曰：「若輩埋頭地獄，枵腹垂千百年。今一得志，必至狼餐虎噬，生炅無噍類矣！」胥吏曰：「請仍押回可乎？」王沉吟久之，曰：「此亦大費事。能忍饑者，聽之；倘餓吻翕張，重者削其祿籍，俾子孫竄入卑田，輕者降作冷官，使凍餓終身，還其本相可也。」李伏隙以窺，不覺失聲大笑。一時燈燭盡滅，殿上絕無聲響。

　　後晤予於秦准客館，詳述之，囑筆以紀其事。

　　鐸曰：「吾聞李君在會寧時，戎服禦賊，頗著勞績。其改就學博，亦急流勇退意也。曾書一聯瞄之曰：『秀才有學皆吾輩，俗吏能修到此官。』亦可想見其人矣！此殆其遊戲之談耶？」

　　蘇三
　　劉生名偉，字琬如，乙酉應試白門，寓丁家水閣。先是，晉陵某公子，費千金定花案。曲中諸妓，有文狀元、文探花之名。文探花者，隨母姓蘇氏，字繡英，以其行三，群呼為小三云。慕劉生名，乞同邑查君為介，願邀一顧。劉笑曰：「琴心粉葬，葛嫩香埋，一片秦淮，久已鞠為茂草，安有板橋舊豔，能歌《白練裙》者？」查慫慂再三，要遮而去。

　　行未數武，值舊識黃生強邀過寓。甫登堂，見一姬，兩鬟堆茉莉如雪，著蟬翼衫，左右袒露，紅牆一抹；下曳冰綃褲，白足拖八寸計蝴蝶履。見客來，不甚酬接，摩兩臂金條脫錚然作響。劉厭薄之。黃曰：「君勿白眼覷，此秦淮文狀元某姬也。」劉笑曰：「狀元聲價，果是不凡。然君司空見慣，僕不能向石榴裙底攀高謁貴。」匆匆告別，急欲回寓。查曰：「未到桃源，何言返桌？」劉憤然曰：「狀元若此，探花可知。吾寧識英雄於孫山之外，不敢向及第花下掄才矣！」拂袖竟歸。查述諸小三，俯首不語。既而歎曰：「前明復社諸君，中周延儒榜進士，比諸佛頭著糞。兒不幸與若輩聯名，宜為英流唾棄也！」撫牀一慟，潸潸淚下。查勸慰，乃止。

　　後生試畢，偕查旋里，買桌武定橋東。見一姬病容愁態，臨流倚檻，而衫痕黛影，湖水皆香。劉數目之，顧查笑曰：「何處驚鴻，翩來洛浦？」查曰：「是即予所薦之文探花也。」劉大悔曰：「因艾棄蘭，惡鴉黜鳳，吾知罪矣！」急維舟過訪，並謝前愆。小三曰：「君子觀人，必因其類；通人持論，不徇於名。但得終邀青眼，亦何恨相見之晚耶？」劉大喜。小三張筵款之。酒三行，劉避席而起曰：「僕固鍾於情者，但狹邪之游，生平未習，今日歡筵，已同祖帳。請留數語，以當雪泥鴻爪。」小三覆素巾案上。劉援筆題《水調歌頭》一闋，曰：

　　敲斷燕釵股，錦毖不須彈。喁喁兒女恩怨，說向鏡中鸞。儂是修文種子，
　　卿是修眉仙史，同押紫宸班。小謫三千歲，來往只人間。蘭檻外，苔砌畔，
　　露華寒。女郎花放，一樹莫近玉闌干。昨日青州買醉，今日青樓買笑，明日
　　買青山。偕隱共卿賦，雙鳳月中還。
　　題畢，榜人竟催解纜，與查登舟而去。白下諸名士傳為美談，至有作長歌以紀者。自此探花之名祇園，而所謂文狀元者，門前冷落車馬稀矣。

　　鐸曰：「才出墨池，便登雪嶺，世途月旦，都自善和坊里學來。固知名下觀人，必合九州鐵鑄成錯寧。若劉生者，可謂能得士矣！」

　　葛九
　　丁家水閣，與劉生同寓者，程生振鷺。程負俠氣，文奇詩奇，作事俱奇。邗溝來一妓，名葛九，蚤歲墮平康。後洗心滌行，剪花賣履，孝養父母。忽二老相繼逝，無力殯葬，不得已復理舊業。

　　好事者述諸程生。時大雨盆注，程持蓋著屐，黑夜過訪。葛一見心傾，拂牀薦夕。程笑曰：「無庸，我非紅樓選夢者，所以冒雨過卿，欲代籌殯葬費耳！」葛感且泣下，繼請方略。程曰：「近日冶游兒，都似盲人瞎馬，奔逐章台柳下。汝一練裳椎髻，雖姿容閒雅，未必有千金博笑者。惟仗筆墨有靈，插標以高聲價，庶幾廣致多金，期於事濟。」袖中出砑虹綾數尺，以其行九，戲拈九字填《金縷曲》一闋，曰：

　　廿四橋頭步，怪東風、等閒吹過，良宵十五。重向十三樓上望，謾掩四圍朱戶。欠好夢、十年一度。數遍巫山峰六六，第三峰、留作行雲路。雙星照，七襄渡。三三徑裡三生譜。倚花前，闌干六曲，三弦低訴。彈到六麼花十八，一半魂銷色舞。添一縷、謝娘眉娬。卅六鴛鴦週四角，更二分、明月三更鼓。且莫把，四愁賦。

　　書畢，漏深雨惡，葛再三挽袖，拂衣竟回客寓。

　　明日，葛飾以畫屏，張請客座。好名者爭相傳播，走馬王孫，墜鞭公子，宴無虛日。枇把門巷，幾與顧眉生迷樓相埒。不浹旬，積金滿篋，命弟持歸，瘞其雙槥。致書招程，繭足不至。

　　一日，曉妝初抹，陪貴客宴露葵軒下。忽遣人齎白木匣至。發之，金剪一枚，僧帽衣履具備。中有短札一封，曰：古人辱身非孝。吾憐汝愚，姑借辱身，暫行孝道。今事已濟矣，心已盡矣，及早回頭，別尋覺岸，沉淪欲海，墮落花塵，泉下人能瞑目乎？字到，速斷業根，退修初服。畫眉窗外，即是選佛之場，打槳湖頭，總屬慈航之路。倘能晚蓋，許滌前愆，毋得狐疑，至同蠶縛。葛覽書大悟，對鏡自截其髮，改妝作比丘狀。貴客逡巡避去。

　　亡何，程大笑而來，合掌逕登上座。葛伏地膜拜。程學老僧宣口偈曰：「彼美人兮，人盡可夫。吾今度汝，超脫泥塗，踢翻桃葉渡，跳出其愁湖。從今撒手菩拋岸，火裡蓮華何處無？」葛受記訖，星夜喚舟回揚，捨身曇華上院。後乞韓幔亭寫《妓堂皈佛圖》，懸諸淨室，以志不忘舊德云。

　　鐸曰：「昔卞玉京作女道士，間有所主。因知蓮性雖胎，荷絲難殺，亦兒女子故態也。乃片紙飛來，六根淨削，是兒慧業，定屬不凡。然非當頭棒喝，則柔花弱絮，漂流何底！似此金粉如來，風流藪澤中當處處買絲繡之。」

　　奇女雪怨
　　線娘，夏邑士族女也。善詞賦，兼工帖括。每構一藝，老師宿儒輒斂手曰：「女學士易釵而櫛，怕不到玉堂金馬。」年十七，父母相繼逝，線娘塊然獨處。隔院為某生別業。庭中玉蘭一本，斜倚東垣。線娘曉起，摘花其上，某望見之，長揖牆下。線娘赬顏欲避。某曰：「僕非宋玉，豈敢妄意登牆？只因獨學五師，願作王逸少，執贄簪花座下耳。」隨出窗課一卷，囑其點定。線娘攜歸內室，閱其文，才華秀瞻，間有一二小疵，礙於場屋者，直筆刪去。明日，折花牆角，袖而還之。某人感佩。

　　久之，蹤跡漸密。某作《逾東家牆而摟其處子》題文挑之。線娘作《媒妁之言》題文以答。某笑曰：「急脈而緩受之，全失命題之旨矣。」線娘曰：「恐率爾操觚，以後無收束處耳。」某覺其言可入，梯垣而過，急捉其臂曰：「僕日以師事卿，何不坐我絳帳？」線娘薄拒之，曰：「讀書人最易昧心。一朝倍師，保不作逢蒙殺羿乎？」某乃指誓山河，矢盟日月。線娘遂同歡會。朝垣夕室，將及半載。線娘促其委禽。某口諾之，而遷延不報。後竟議婚他族。結褵之夕，線娘始悉，立牆下，望某一來訣別。而某營鸞鳳新巢，不復記野合鴛鴦矣！線娘憤極，闔戶自經。某聞之，悼歎而已。

　　後赴試鄉闈，甫執卷構思，見線娘翩然而來。某懼其仇己，轂觫萬狀。而線娘殊無怒容，反為拂紙磨墨，囑其盡心文字，並講解題旨而去。是科領鄉薦。繼應禮部試，線娘復來。其拂紙磨墨，一如在鄉闈時。卷中村不妥字句，代易之，是科又報捷。

　　殿試二甲，觀政農部。線娘時來曰：「汝任京秩，得升斗祿，烏能充宦囊？盍謀作外任，二千石可立致也！」某頷之。

　　不二年，外擢郡守。某本一介寒骨，驟得專城五馬，朘剝小民，私肥囊橐。

　　亡何，受盜金縱法。事敗上聞，論棄市。前一夕，恍惚見線娘繡巾環領，披髮而來，曰：「數年冤憤，而今始得伸也。吾所以佐汝功名者，因書生埋頭窗下，何處得罹大曲？必使汝置身仕途，乃得明正國法，業鏡高懸，折證正不遠也。」歡笑而去。

　　鐸曰：「一事負心，十年毷氉。豈知芙蓉鏡下，亦有時為掃眉人報仇地哉？乃知除名桂籍，尚屬薄倖兒寬罰耳！」

　　達士報恩
　　平原御史劉公，少孤寒，設帳東村關聖廟。歲暮散館，入城探姊氏。姊以一雛尾相贈。歸而宰之，將為度歲計。適弟子家失一雞，竊議其師，漸至作隱語。疑而詢之，黠者掩口笑，愚者具以實對。公大恚，召諸家父兄輩，市香燭，矢於關聖前曰：「如劉某作不肖，出廟門即顛其趾。」矢畢而出，衣躡於檻，顛而起，足翹如也。眾大笑。公仰天而呼曰：「英雄困辱泥塗，不但為群小所悔，乃至不諒於正神，冤哉！」急貸家具，得五金，竟赴京都，傭書李蘭台門下。暇輒發憤攻書，以大興籍入泮，連戰皆捷。不數年，官御史。

　　時天師入覲，以紙書狀，乞查舊事。天師申文關聖廟。越數日覆到，云：「某年月日，某奉玉帝敕，召赴靈霄殿，議征蚩尤事，不在殿庭，廟後有一老獾，假托神靈，妄踞公座。竊意寒賤中必無奇士，簸弄狡獪伎倆，以博一笑。已命座下週某，發其巢穴，取青龍刀斬之矣。」

　　天師述諸御史，星夜告假歸，召舊日父兄輩，尋至廟後。果有一荒塚，陷地七尺許，一老獾斷頭截項，赤淋淋臥血泊中。眾疑始解。繼而歎曰：「以戲得禍，雖伊自取，而某非此一激，亦以村學究終耳。功名富貴，何自而來？天下橫逆之加，正小人之所以福君子也。此物殆玉我於成哉！」急命擇隙地而埋之，樹以片石，號報恩塚。吁！公亦達矣。

　　鐸曰：「英雄當困頓時，哀我辱我，皆受恩深處也。不然，淮陰千金報德，何少年之胯，等諸漂母之飯哉？儇薄兒動以睚眥報怨，適形器小耳！」

　　立塚所以報恩，固已。然何似勿殺之為愈乎？或曰：「獾之死，死於聖帝，非死於劉公也。」嗟乎！我雖不殺伯仁，伯仁由我而死。冥冥之中，負此良友，吾得援此例以責之。

　　　　　　　　　受業謝樸附志

　　夢中夢
　　曾孝廉赴南宮試，挈一老僕，束轉北上，夜投留智廟。時已昏暮，解鞍即憩。偶步門外，見垂楊夾岸，長板紅橋，斜橫春水。旁杏花數十樹，有翠鳥啁啾其上。曾踏橋度岸，見一家園門洞開。徐步而入，文宙窈窕，繡閣參差。循廊曲折，直達內寢。珠箔數重，瓊鉤斜卷。水晶屏後，設珊瑚牀一具，海紅帳垂垂未下。角枕錦衾，麝蘭噴溢。左橫梳妝小几，鏡匣未收，粉奩半啟。膽瓶內碧桃小瓣，妥落脂合旁。聞翹鳳聲瑣碎而至，曾驚匿夾幕間。視之，閨中細君也。曾問：「何得來此？」笑曰：「此郎君新購之別墅，何善忘耶？」曾亦不復省憶。聯坐狎談，忽外廂馬騰人沸。起詢之，蓋迎新殿撰趕杏園宴者。曾即跨鞍，騶從導去。十里花塵，萬家鈿閣，金鞭玉勒，顧盼自豪。宴罷而歸，夫人迎門相候。焚香燃燭，話昔年寒窗夜讀，相對各有喜色。

　　已而就寢，私念夫人年齒稍長，今富貴若此，何不廣列金釵以充下陳？方伏枕，即有一人投刺門下，云是富家某交結新貴，特以十斛珠購美姬四名，備充妾媵。曾大喜，立命召入。亡何，曾自黛綠，侍立滿前，燕瘦環肥，並皆佳妙，曾恐夫人嬌妒，引入別院，詢其小字，豐肌者曰娟娟，文弱者曰楚楚，明眸秀靨者曰倩桃，垂髮掠作斜鬢者曰春柳。某命娟娟展褥，楚楚抱衾，倩桃列繡枕，春柳代除冠服。某先裸體入幃，回視諸姬，紛紛卸裝，解羅襦，緩繡裙，脫鴉頭襪、合歡鞋子，解絳結，提桃花褌，雪肉粉肌，爭來就宿。須臾，左香右黛，玉體橫陳，八瓣香蓮，高抬競舉。某心搖搖，不知所向。

　　忽聞腳後夫人高喚，春夢頓醒，因大嗔曰：「爾何太絮聒？方便片時，溫柔鄉早入夢也。」夫人亦誚讓。曾憤甚，曰：「我當日寒賤時，跬步輒加約束。今幸大富貴，漢家自有制度，豈由燕支虎風流棒喝哉？」夫人著衣起，向壁而哭曰：「薄倖兒記否？汝失館時，至晚不得一頓粥，拔儂壓鬢釵質錢易斗目，今驟得志，動輒加白眼，結髮情何在也？」曾正以新貴自居，聞夫人摘舊日瑕，尤負氣不肯下，拍枕大呼曰：「一副五花誥，看汝何顏消受也？」

　　倏聞耳畔有笑聲曰：「相公夢魘耶！」紐枕回視，一老僕向燈下捉襟捕蝨而已。一凝神半晌，擁被大笑，僕竟茫然。

　　鐸曰：「人當春夢醒，未有不失笑者，豈知身猶在夢中耶？惟至人無夢，因其無富貴心，亦惟愚人無夢，因其無富貴福。」

　　身外身
　　太史某公未第時，聞靈隱寺老僧法瓚得禪門宗旨，投座下乞為弟子。老僧取庚甲布算良久，曰：「汝骨相是佛門種子，而命猶當貴，未可躁也！」公固哀之。笑曰：「此干老僧甚事？且領取十二年富貴，乃復來。」公涕泣不肯去，老僧擲神杖逐之。公下階傾跌，旋起遁去。

　　歸而若癡，日則讀書，夜則如依老僧座下，唪經聽講。因復詣之，老僧閉門不納，曰：「汝欲向此處討面目，須還我神杖來。」公茫然。後捷鄉闈，仍詣之。老僧閉門如故，乙未南宮報捷，官翰林，繼又主湖北試。入則玉堂，出則絳帳，而蒲團佛火，未嘗一日不在夢寐中。

　　荏冉十二年，屈指舊約，乞休歸里。於是星夜馳驛，不一月已抵浙界。夜宿蒯家旅店，計去靈隱寺不過十五里。而轉輾伏枕，心急不能成寐。擁被焦思，伸腳忽墜，起視之，則靈隱寺丈室也。一龕燈火，熒熒佛座。百衲禪衣，左縫右結。摩其頂，光滑絕無纖髮。大驚，急詣老憎座下。而老僧閉日垂眉，正當入定。約兩時許，老僧始出定。公伏拜地下，乞求慧指。老僧微笑曰：「汝披剃在此十二年矣，至今日尚饒舌耶？」公頓悟。

　　明日，蒯家旅店不見公起。揭被視之，止一禪杖，大駭，遍尋不獲。聞公有老僧之約，跡至靈隱寺，見公破衣垢帽，居然老衲，問之，曰：「昨恐驚汝輩，潛蹤來此。寄語諸眷屬，勿相念也。」繼以禪杖呈公。公笑曰：「癡拐兒！十二年富貴，賴汝替卻。自後謹守禪門，勿再跳入塵寰也。」僕從輩不知所云，歎息而去。

　　鐸曰：「仙家有分身術，而佛門則無，蓋大慈悲不欲以幻術欺世也！公耶杖耶？非耶是耶？吾何得而知之耶？」

　　香粉地獄
　　河南楊世綸，世家子，自幼議婚舅氏。會舅氏擢江南郡守，楊奉母命前往就婚，中逾病於客邸。病中，恍惚見鬼役持牒來勾。至冥府，王者鞫其里居姓氏不符，叱鬼役曰：「吾命爾勾湖南王士倫，何舛錯至此？」痛杖之。命楊仍回陽世。

　　甫下殿，遇亡友殷仲琦，訝其何以來此。楊具告。殷曰：「予近在楚江王殿下作錄事。今幸稍暇，汝歸恐未識路，當送汝行。」楊大喜，相將俱去。約三里許，見一處，文窗繡閣，鱗次而居。門外抹粉障袖者，三三五五，見客不甚畏避。楊異之。殷曰：「此香粉地獄也。」楊問：「若輩何人？」殷曰：「陽世官宰犯貪酷二字敗露者，遭國法；稍或漏網，冥府錄其幼媳愛女，入青樓以償孽債，今之倚門賣笑者，皆閨閣中千金姝也！」正嗟歎間，左扉一老嫗出，與殷似熟識者，笑曰：「貴人久弗涉賤地，今幸好風吹送得來，乃復過門不入耶？強拉殷袖。不得已，與楊偕入；即有兩粉頭憨笑而出，爭道寒暄。楊詰其小字。殷曰：「此名翠娟，此名賽奴，皆北里中翹楚也。」亡何，老嫗捧灑肴至，青衫紅袖，團圍錯坐。酒三行，殷令翠娟歌以侑酒。翠娟轉委賽奴，賽奴面有慍色。

　　翠娟屢促之，賽奴曰：「汝倚而翁作縣尉，欺壓我典史女耶？陽世雖有統屬，陰司止敘姊妹禮，無得指揮如意，使人難堪。」翠娟面發赬，強以手按拍，歌《陽台夢》一曲。賽奴曰：「音節乖舛，殊不耐聽。」翠娟作色曰：「我生長名門，本不習慣。豈似汝父山東販棗漢，買得兩根尖角翅，自將《掛枝兒》曲，向退衙時嗚嗚口授耶？」賽奴語塞，拂袖欲起，殷與楊排解再四，始各安坐。

　　忽門外大嘩。鬼役奉閻君命，押一女子新入青樓。披髮嬌啼，玉容無主。楊急起睨之，即舅氏女，己之聘妻也。大駭，詢其顛末。女曰：「嚴君受盜金八百，誣人名節，罰奴至此，以填贓款。今君為座上客，寧不一援手？」楊商諸殷。殷曰：「陰司與陽世異，非賄賂所能通也！僕何能為力？」楊焦思無計，憂悶欲死。

　　外傳言：「九幽殿三舍人來。」老嫗肅迎而入，殷與楊皆避席。舍人笑曰：「聞汝家新降下一棵錢樹子，特備纏頭錦數端，金步搖一事，與新人定情。」老嫗再三稱謝，命女子入室理裝。女子窘極無語，倒地痛哭。楊見此景象，憤燄中燒，進退失措，哀殷暫為緩頰。殷招嫗入內廂，告以意，大有難色。繼啖以多金，老嫗始色解；出與舍人耳語，不知作何詞。舍人悻悻而去，殷亦催楊就道。楊曰：「室人不幸，遭此大辱，我何顏再生人世？」女亦泣下。殷曰：「不及黃泉，何能相見？此中殆有天緣。請先以青樓作洞房可也。」命掃東軒，使女子與楊同宿，自乃偕翠娟、賽奴，就榻西軒。流連宵且，幾忘鬼域。

　　一日，有黑衣吏持牒而來，謂郡守某捐金八百，設立六門義學。閻君准城隍申報，仍命其女還陽，載以薄笨車，匆匆而去。殷向楊舉手稱賀曰：「夫人已去，君亦從此逝矣！」遂別嫗家，送三四十里，將及旅舍而反。楊亦恍如夢醒。調養旬日，束裝赴舅氏公署，具問義學之事。舅氏曰：「予初有是念，尚未舉行，汝何由知？」楊備陳始末，舅氏愕然。越日，擇吉成禮。

　　花燭之夕，楊述前事為戲，女堅不肯承，曰：「君妖夢是踐，妾那得有此？」楊惘然久之，而洞口尋春，已無復落紅殷褥矣！

　　鐸曰：「婦女入官為妓，前明酷政，不謂陰司中猶沿是律也。父貪白鏹，女墮青樓，是宦囊百萬，皆閨閣中纏頭錦耳。然一日回心，千秋保節。陰司律例雖嚴，未嘗不許人自贖，勉之！」

　　面目輪回
　　京江趙生，名曾翼，才華秀美，為藝林器重。而引鏡自照，實慚形穢，因題詩於壁曰：投箋我欲問閻君，面目廬山恐未真。若說左思多陋相，道旁擲果又何人？題畢，憤氣而臥，瞥至一處，類王者宮殿，旁有屋三楹，上懸金字匾額，顏曰：「面目輪回。」錯愕間，一書生高冠道服，攜書兩冊，從內徐步而出。視之，乃故友康錫侯也。

　　康本浙中名士，以丹青作諸侯賓，趙曾締杵臼交。相見詢趙近狀，趙亦詰其蹤跡。康曰：「兄不知耶？弟厭世久矣！因生前頗善繪事，被轉輪王徵作幕客，凡一切眾生，先繪其耳目口鼻，然後降生人世。」因出手中兩冊示之，曰：「兄觀此，即知弟匠心之苦也。」趙先觀第一冊，簽曰「貴者相」，狀貌類皆醜拙；稍次者，亦麻鬍黑胖。繼觀第二冊，鑒曰「賤者相」，姣好如婦人女子，眉目間雖乏秀氣，而各有一種顧影自憐之態。因艴然曰：「兄操造化之權，何貴賤易形，美惡倒置若此？」康哂曰：「兄何見之卑也？當世台閣諸公，內美定有可觀，豈必藉外貌，圖尊顯？惟貧賤者流，困乏不能自立，俾得一副好面目，上可以沐貴人光寵，下亦插身粉黛場中，竊斷袖分桃之愛。此予救世之婆心，造形之善術也！且如相君之面，貴不可言。使但修容飾貌，取悅目前，恐亦長貧賤耳！何能拔幟詞壇，拾科第哉？」趙曰：「君言過矣，自古安仁花縣，叔寶羊車，留侯貌如好女，豈盡長貧賤者？」康曰：「安仁、山公酌酒，千古尚有遺臭，衛叔寶被道旁人看殺，留侯非從赤松子游，恐亦卒繼鐘室之禍。總之，求全者必招造物之忌，何如姑留缺陷，為一生享福地乎？」趙默然不語。康曰：「如願減其福澤，弟尚能為兄筆削之。」趙大喜，求計。康取案上筆，向趙面目間，略加勾抹，曰：「可矣！」趙再請筆削。康曰：「弟與兄交好十年，不忍使兄竟作餓殍相也。」談論間，忽聞呵殿聲至，趙皇遽而出，尋亦驚醒。嗣後面目漸佳，文思漸減；躓場屋三十餘年，卒以諸生老云。

　　鐸曰：袞袞諸公，其相已聞命矣，但未識如何是富者相？曰：『相法有之，成馬驢形者富。』周公斷災，孔子蒙倛，臯陶削瓜，傅說植鰭。此君袖中粉本，當從《荀於。非相》經得來。良工心苦，毋乃自誇。

　　受業陳元瑛識

　　能詩賊
　　長洲顧蘭畹先生，居毛氏廢園，杜門卻客，吟詩自娛。

　　一夕，薄飲而臥，聞擊桌聲甚厲，醒而視之，一人在燈下翻閩詩稿，吟詠再四，拍案起立曰：「妙哉！青蓮、浣花之嗣音也。」急下牀揖之，兼叩蹤跡。其人曰：「實相告：予北郭之偷兒也。親老家貧，無以供甘旨。入先生室，冀有所獲，適見案上詩，觸予夙好，不覺狂吟》，有驚台駕。」先生曰：「汝既耽此，必有以教我。」因即詩稿評論之，曰：「集中諸作，俱有盛唐風格。惟《春興》律中『杏花寒食終朝雨，楊梆人家盡日風』已落晚唐卑調。」又指其《題長恨歌後》「如何私語無人覺，卻被鴻都道士知」曰：「此亦儇薄，有傷忠厚。李義山『薛王沉醉壽王醒』，非不尖新，而終失詩人敦厚之旨。」先生曰：「汝論詩已見一斑，未識有佳作得賜教否？」曰：「自遭家堆，所作盡投楚炬。不得已，為先生一吟。」遂拍手而歌曰：

　　索米金門路渺茫，空空妙手少年場。
　　憑君莫賦《高軒過》，防卻明珠失錦囊。

　　先生曰：「如此詩才，何落魄至此？」因歎曰：「予不能詩，亦不至落魄乃爾也。先生尚當自勉。」談論間，天已及曉，先生具斗目送之，曰：「幸作詩交，願留姓氏。」其人曰：「莫須！莫須！自後相逢，但呼予為『能詩賊』可也。」言畢，負米竟去。

　　鐸曰：「《莊子》記『詩禮發塚』，讀『青青之麥』章，居然三百篇後嗣音也。偷兒詩派中，此賊其末裔矣！顧橫塘夜出，若戴若思、石崇輩，並具絕世才情。渠僅僅能詩，所以為小竊耳。」

　　識字犬
　　孩時蓄一小犬，名進生。繼入書塾，必提抱與俱。偶置案頭，見予讀書，輒注日凝想，若有所得。予奇之，戲書「進寶不許入塾」六字，黏諸座隅。犬審視良久，垂首喪氣而山，三五日不敢入塾。予呼之始至。益奇之，增其字曰「慧兒」。犬搖尾踴躍，作感恩狀，猶名士之愛呼表字也。

　　犬自識字後，頗敦品格，食必擇器，寢必擇地。偶出遊街市，夷然不屑與凡犬伍。殘羹剩炙，蹴而與之，怒目不顧去。里中周孝廉聞而異之，配以牝犬，終歲不與同食宿。犬一無所好，惟好臥塾中，為予守架上書。

　　後予隨先大父宦淮甸，置犬于家。偶遣老僕回，必銜衣若問訊者。出平安書示之，始歡跳去。垂二十年，聞其忽發狂疾，見藍縷者，歡迎憨跳；遇鮮衣華服者，必狂吠。因歎曰：「積怪成癖，畸士類然。然反乎常性，恐自此取禍矣！」

　　不半載，為東鄰子啖以竹弓而斃。家中人因予豢養，瘞諸桑樹之下，志以片石，曰「識字犬」。繼聞牝者終日叫號，亦觸牆而死。喟然曰：「穀則異室，死則同穴，是犬其苦而節者乎？或亦識字者捐介之報也！」郵信命並瘞之，以全是犬之志云。

　　鐸曰：「識字為造物所忌，矧墮畜生道中，敢恃才陵傲耶？反常性以取禍，真覺世之言也。乃始以狂死，繼以節報，或造物忌其生，不忌其死耳。鶴雖掛牌，犬不識字，一番冤獄，全賴不識字救解。若以此犬當之，未免試宸濠之劍矣。犬而識字，誠為禍階。」
第七卷    

　　有根女
　　長女蕙孫，幼失母。年十一，隨姑丈林蠡艖讀書蘭葉山房。

　　一夕，有垂髫婢導一紫衣女郎，披帷而入。林詰所自來。女郎曰：「適有一對，煩孝廉公續之。」袖中出薛濤箋半幅，上書一聯曰：

　　攜籃欄外採蘭花，被藍衣人攔住。
　　林未及對，蕙孫信口答曰：
　　執筆壁間題璧月，遭碧霄女逼成。

　　小婢顧女郎笑曰：「個女子吐屬，煞是我家飛瓊大姑子。」女郎曰：「不錯！不錯！飛瓊姊遊戲人間二十六寒暑，昨始歸籍。曾言有蓮花根蒂，遺落在浴娥池。十一年後，抽條發葉，必現空中慧相。即此是也。」

　　蕙孫正欲啟白，女即收其箋，偕婢匆匆而出。

　　鐸曰：「騎牛石畔，曾現精魂；稠桑驛邊，頻呼妙子。情到至無聊處，往往有此幻境。」

　　無氣官
　　京都琉璃廠，有老翁揭榜於市，曰：「能望氣識人官職。」於是登仕版者，肩摩而至。老翁延之坐，俱令噓氣，自乃從旁諦審之，曰：「此金氣也，為翰苑；此木氣也，為部曹；此水氣也，為中翰；此火氣也，為御史；此土氣也，為國子監。」言之無不吻合者。

　　忽一人，噓氣久之，老翁沉吟再四，似不解其何官，曰：「異哉！似金氣而不秀，似木氣而不旺，似水氣而不清，似火氣而不烈，似土氣而不厚，其在不儒不吏之間歟！」詢之，以挑選知縣，投呈就教者。乃知冷官閒秩，皆無氣男子為之。批其命數，都不在五行中也。

　　鐸曰：「豈敢放顛，亦非作達，惟我知我，現身說法。予攝篆星江，戲作廣文先生四書文，附錄於此，以博一笑：不辭小官。學也，祿在其中矣。甚矣，人之患，在好為人師。學而不厭，何哉？教亦多術矣。是或一道也。古之人未嘗不欲仕也，土地人民，有官守者，此之謂民之父母。有人於此，選於眾，無財，降一等。既不能令，不如學也。及是時，治任，之一邦。是亦為政，請嘗試之。將入門，某在斯。台館未定，導其妻子，如窮人無所歸。待其人，斯出矣，然後敢入。修我牆屋，從之者如歸市。庶人在官者，六七人。愚而好自用。飽食終日，未嘗與之言行事也。什一，使自賦五十畝，而皆去其籍，莫知其鄉，雖有存焉者寡矣。將出，願車馬。用不足，不可以為悅。改之為貴。不俟駕而行。吉月，必朝服。歷年多，闇然而日章。乞諸其鄰，長一身有半。三月不知肉味。春秋祭於公，必熟而薦之。不素餐兮，一樂也！一介不以取諸人。弟子以幣交，予何為不受？薄乎云爾！其恕乎？文，吾未嘗無誨焉！好馳馬試劍，不可與同群，而教育之，豈予所欲哉？姑捨女所學而從我。戒之在鬥。生，吾見亦罕矣！自稱曰小童，以其時考之。與其進也，宜若登天然，自行束脩以上，以待來年。出舍於郊，以妁。鄉人皆惡之，學之不講，何為是棲棲者與？是為欲富乎？有子之喪，往弔。國人皆賤之。點爾何如？謂之姑徐徐云爾！如是其亟也！有為者，獲乎上有道，委而去之，左右望而罔市利。又顧而之他，則必取盈焉。難矣哉！下焉者，不得罪於巨室。父母之年，其饋也以禮，受之而不報，又稱貸而益之，斯疏矣，比及三年，會計，及其老也，盍去諸？哀此煢獨，欲罷不能。俊傑在位，卓爾不能用也！仍舊貫，若將終身，如何則可？已而已而，毋自辱焉！歸與歸與，固所願也！而今而後，生財有大道，何必讀書？君子無所爭，從吾所好。如有復我著，謂其人曰：「無羞惡之心，然後為學，乞人不屑也，而子謂我願之乎？」

　　鬼婦持家
　　蘭溪盧某，中年失怙恃。妻冷氏，伉儷綦駕。生子女各一，甫離襁，妻病瘠死。續娶歐陽氏，美而悍，遇子女尤虐，動輒詬詈，小有不懌，鞭撻隨之。某稍怒以色，反舌啁啾，數晝夜不倦。

　　某不能堪，憤氣出遊，遇雨竄入林谷。忽踏地陷穴，似墮入屋脊上。聞噪呼有賊，一人捆縛而下。視之，亡僕繆義也。曰：吾謂何人？乃是小主。」釋其縛，急入內啟白。

　　亡何，父母俱出，抱持痛哭。父曰：「兒來此亦是奇事，且作半日聚。」遂導引入室，見亡婦在窗下引針刺繡履。某直前握其纖腕，將訴契闊。婦解脫而走，曰：「何來惡客，莽撞乃爾！」某瞠目不解。母曰：「汝再娶耶？」某曰：「然。」母曰：「凡男子續娶後婦，與前妻即無結髮情，故相見不復省識。」母入內，與婦耳語，婦始恍然淚下，絮問家事。某曰：「田園幸尚無恙，但膝下兒女日罹荼毒，奈何？」婦向壁而哭，某亦失聲大慟。父曰：「汝亦既抱子，乃不念鸞雛，妄招鴟鴞，宜毀巢而取子矣，孽由自作，夫何悔乎？」母曰：「渠固不足惜，尚當為宗祧計之。」父曰：「欲保嗣續，在我賢婦。」母曰：「新婦久登鬼箓，安得為兒援手？」父曰：「不賢婦，吾捉之來，汝蚤晚稍加訓誨。即令新婦隨兒去，借渠手足，料理家務。俟兒女婚嫁畢，再當來此。」婦曰：「日在親庭，何忍遽言離逖？」母亦大悲。父曰：「汝來為孝婦，去為慈母，於義兩全，何必為此戀戀？」令某偕婦出，建梯屋角，兩人拾極而登，俯穴而窺，猶見父母在簷角引領望也。不得已，攜婦循道而歸。

　　甫及門，婦飄忽先入。見兒女奔集，爭來訴告曰：「父出門後，繼母以鐵杖擊我。忽顏色慘變，倒地而僵。」言未畢，歐陽氏徐步面出，兒女觳觫，爭牽父衣作畏避狀。歐陽氏就某身畔，撫摩再四，嗚嗚飲泣曰：「我拋汝等未及三載，不意憔悴至此。」審其音，酷類前妻。某大喜，謂兒女曰：「此汝前母，勿畏懼。」兒女目灼灼相視。婦問女曰：「昔我出奩中金為汝作纏臂，今安在耶？」女曰：「娘頭上壓鬢釵，即脫女纏臂金所改作者。」婦曰：「吾安用是？」即拔鬢邊釵為女插戴。又問兒曰：「我前挑百花迴鸞錦三尺，為兒作繡帶，今何不繫？」兒曰：「阿爺為娘裁作藕覆矣！」婦謂某曰：「癡男愛後婦，無怪兒女輩受摧折也！」某俯首謝過，相攜入室。見藥罏茶灶，以及掃眉安鏡處，都非舊日位置。婦慨然曰：「人一朝謝事，百凡都聽諸後人，真可痛也！」脫鎖啟箱，見杏黃衫，紫縠襠，粲然堆積，而舊日故衣，無一存者。詰諸某。某曰：「新衣稱體，勿念故衣。」婦曰：「男兒心跡見乎詞矣！」某自悔失言，再三排解。婦又倚窗凝望，曰：「舊種碧桃株，今復移植何處？」某曰：「自卿見背，渠日加剪伐，樹即枯槁而死。」婦歎曰：「樹猶如此，人何以堪？」回視兒女，不禁潸然泣下。已面提甕出汲，執炊就爨。某勸令勿勞。婦曰：「此後來人身體髮膚也，宜為君所愛惜。不然，吾自入汝家，何嘗一日薰香作閒坐哉？」某神色慚沮，屏氣不敢作聲。婦曰：「吾奉翁命而來，豈必翹汝過處。但匿怨為歡，轉傷婦德，不得不一吐其憤耳！」某唯唯。

　　自此遂同燕好，朝夕經理家政。閱十二年，撫子女俱各成立。

　　女適里中鄭秀才為室，兒娶錢貢士女。家庭雍睦，從無間言。一夕，置酒內寢，酣飲盡醉，謂某曰：「昨夢阿翁見召，今當永訣。夫婦之緣，盡於此矣！」某泣曰：「家室仳離，賴卿再造。正當白頭相守，奈仍捨我而去？」婦曰：「撫汝兒女而來，事汝父母而去，若必有意攀留，於君即為不孝。」某向隅大哭。

　　轉瞬間，婦已登牀挺臥，氣絕而殞。正驚歎間，婦忽坐起曰：「阿姊既歸，妹當瓜代矣！」察其聲，仍一歐陽氏也，某皇遽失色。婦曰：「君勿疑懼。妾在翁姑處，受教訓者十二年，始知日前所為，俱失婦道。自今伊始，當恪遵阿姊成法，依贊數載，以贖前愆。」某喜，召兒告之。兒悲喜交集。婦曰：「我去此十數年，幾已成人授室。幸勿念舊惡，尚當為爾父持厥家也。」兒曰：「前母之劬勞，實後母之肢體，有何舊惡而敢不忘？」婦亦大喜；由此相夫教子，恩義備至，鄉黨宗族，悉稱良婦焉。

　　鐸曰：「老夫得其女妻，一味承顏順志，養成驕悍，不至毀巢取子不止，於父母為不孝，於兒女為不慈，九原可作，地孔向何處入也？噫！」

　　鄙夫訓世
　　新安某翁，挾千線至吳門作小經紀。後家日泰，抱布貿絲，積資巨萬。常大言曰：「致富有奇術，愚夫自不識耳！」有數人齊款其門，乞翁指授。翁曰：「此訣不傳。汝等各攜百錢來，為予作談資，當授汝。」

　　至夜，攜錢俱至，翁命之坐，曰：「求富不難。汝等先治其外賊，後治其內賊。起家之道。思過半矣！」眾曰：「何謂外賊？」翁曰：「外賊有五：眼、耳，鼻、舌、身是也。眼好視美色，嬌妻豔妾，非金屋不能貯，我出數貫錢買醜婦，亦可以延宗嗣；耳喜聽好音，笙歌樂部，非金錢不能給；我登樂游原聽秧歌，亦可以當絲竹。若置寶鼎，購龍涎，無非受鼻之累；我閉而不聞其香，終日臥馬糞堆，亦且快意，致山珍，羅海錯，無非受舌之欺：我食而不辨其味，終日啖酸齏粥，未嘗不飽。至塊然一身，為禍更烈：夏則細葛，冬則重裘，不過他人美觀，破卻自家血鈔；我上遵皇古之制，剪葉為衣，結草為冠，自頂至踵，不值一餞。此五者，皆治外賊之訣也。」眾曰：「何謂內賊？」翁曰：「內賊亦有五：仁、義、禮、智、信是也。仁為首惡，博施濟眾，堯舜猶病，我神前立誓，永不妄行一善，省卻幾多揮霍。匹夫仗義，破產傾家，亦復自苦，我見利則忘，落得一生享用。至禮尚往來，獻縞贈紵，古人太不憚煩；我來而不往，先占人便宜一著。智慧為造物所忌，必至空乏；終身只須一味混沌，便可長保庸福。若千金一諾，更屬無益，不妨口作慷慨，心存機械，俾天下知我失信，永無造門之請。此五者，皆除內賊之訣也。精而明之，不愛臉，不好名，不惜廉恥，不顧笑罵。持此以往，百萬之富，直反掌間耳。有志者好為之。」

　　眾唯唯，出錢置座上。翁視之，皆紙錢灰也。叱曰：「我盡心指授，爾何以此相戲？」眾曰：「翁論誠佳，但人世恐行不去，只宜以此教鬼。」言未畢，盡現鬼相。翁反身欲遁。眾曰：「畜生道中，有四萬八千鬼，候翁教誨，即請同行。」翁愕然，既而泣曰：「君等稍緩須臾，容予撥置家事。」左箱右籠，稽查殆遍，而無一物可攜。乃歎曰：「做盡一生富翁，仍向窮鬼隊中搗鬼去也。」眾起揶揄之，翁亦頓仆。

　　鐸曰：「富輒呼翁，窮必稱鬼。因知鬼門關上，無致富奇書賣也，得此翁登壇說法，黑暗獄中，盡黃金門第矣！」

　　蟲書
　　錦屏女子葉佩纕，有夙慧，七歲就傅讀書，通妙解。嘗謂師曰：「古人造字，會意象形；而有時亦多誤處。」師詢其指，曰：「矮字明係委矢，宜讀如射。射字明係寸身，宜讀如矮。今顛倒字義，豈非古人之誤歟？」師奇之，語其父曰：「童烏九歲，能預玄文。今女公子慧性，當不亞草玄亭令嗣也。」父愀然曰：「童烏蚤慧，未幘而夭。恐如意珠亦不能長擎掌上耳！」

　　年十六，驟病而殂。瘞於後園碧梧樹下。青蟲千百，攢集葉上，齧作細宇，讀之多成妙句。有冥中八景詩。其《鬼門關望月》云：灰盡羅衫夜不溫，亭亭碧月照離魂；滿身風露渾難著，卻怪梨花尚有痕。

　　《奈河橋春泛》云：淚滴煙波別恨長，也催雙槳出橫塘，桃花莫逐春流去，怕到人間魅阮郎。

　　《望鄉台晚眺》云：六曲闌干何處憑？夕陽台閣勢崚嶒；始知身似秋來燕，飛過瓊樓十二層。

　　《孟婆莊小飲》云：月夜魂歸玉佩搖，解來爐畔執香醪；可憐寒食瀟瀟雨，麥飯前頭帶淚澆。

　　《剝皮亭納涼》云：腥風一陣晚涼生，血滿羅襟暑未清，記得豆花棚下戲，輕揮小扇捉流螢。

　　《惡狗村踏青》云：金鈴小犬水聲間，羅襪無塵任往還，女伴相邀鬥芳草，春光不度鬼門關。

　　《血污池垂釣》云：萬家碧血引成渠，染出琴高赤鯉魚；釣得竿頭還棄卻，腹中怕有故鄉書。

　　《點鬼壇飯僧》云：佛鼓齋鐘午後聞，散花壇上雨紛紛；為儂懺悔生前業，佈施還拚殉葬裙。

　　其他詩詞不能備載。

　　一日，作書別其父母曰：

　　兒以稚齒，見愛親庭；罔極深思，糜軀難報。猶憶疏窗雨後，小閣花時，問字呼爺，梳頭覓母，牽衣索笑，嬉不知愁。方謂楊柳春長，梨花命永，撤環至老，比附嬰兒。何期噩夢驚心，瓊華墮劫；邱山罪重，憂及高堂。謝別以來，燕已辭巢，鴛猶戀塚. 春蠶死後，尚解抽絲；蠟燭灰餘，不忘吐燄。魂吟夜雨，鬼唱秋墳；未免有情，短歌代哭。昨來故閣，遙望慈顏；椿茂萱榮，慰知無恙。小鬟阿黛，喜已垂髫；數載紅閨，添香捧硯。望開兒舊篋，揀點殘膏，釵股雙封，繡巾一襲；小作嫁資，留為記念。兒近蒙王母徵作司書，種福無媒，生天有路；玉樓舊例，聊以解嘲。但一旦形分，千秋影隔，綿綿長恨，此意如何！惟望努力加餐，虔心採藥。倘爐頭火熟，灶下丹成，則不夜城邊，長生會上，未必無相見時也！弱水無魚，蓬山少雁；一言永訣，萬劫難忘。臨別匆匆，佩纕百叩。

　　父母得書大慟。後園中青蟲盡渺，梧葉上不復作字矣。

　　鐸曰：「吾讀周櫟園《雜記》，頗疑行仙董郎之事。然才人精靈不泯，托諸昆蟲草木，以抒其鬱抱，情或有之。特是紅粉生天，青蟲匿跡。豈劉安拔宅，雞犬皆仙耶？吁！是可怪已！」

　　獸譜
　　通譜之風，莫盛於江左。有某姓者，門戶式微，以負販起家；意欲攀援仕族，商諸比部吳君；吳善諷刺，曰：「我有一典，請為汝述之。」某肅然敬聽，吳曰：「昔河鼓貰玉帝聘錢，謫居營室。後勤於耕獲，積金錢數萬，捆載牛背，赴天門先行繳納，而牛忽奔逸下界，自顧形穢，不堪震俗。因念背上物頗充積，不難依附華族，誇耀鄉里。往東海謁麒鱗，告以意。麟曰：『予之角，振振公族；予之趾，振振公子。且一角五蹄，代生異相。豈汝觸牆成字者，能圂乃公種類乎？』叱之去。又詣西域，投青獅座下，未及通謁。獅見其狀貌蠢劣，大聲一吼，遺糞滿地，辟易數千里外，躑躅荒野，無所適從。

　　忽憶廬山長耳公，當日有同車之誼，往籌之。長耳公曰：『此間南山有金錢豹者，雖托名霧隱，而實廣為結納。僕請為介，必蒙收錄。』遂同詣南山。長耳公先道達誠意。豹曰：『物以類聚。與足下交者，大都彭亨腹漲者也。』長耳公極稱其可，引牛進見登堂跼蹐，終慚不類。豹初拒之，繼見其所負金錢，笑曰：『相君之背，富不可言。且我家所以稱豹變者，因背有金錢文耳！若雖不由天賊，尚可借人力為之。』命出其金錢，引皮上毛，編輯成文。亡何，異色斑爛，金光閃爍，居然具體而微，不似管中窺者，僅見一斑也。長耳公熟視，笑曰：『一破慳囊，便成俊物。雖介葛盧來，亦聞聲莫辨矣！』遂別去。豹自此引為同類，而牛亦掉尾自雄，日隨步後塵，焜耀長林豐草間。不匝旬，金錢盡脫，皮毛如舊。豹怒曰：『如此醜態，玷我華宗。』喧逐之，牛彷徨無措，仍投斗篷宮來。河鼓以珊瑚鞭捶背者百。繼詰其金錢何在。牛具告。河鼓曰：『蠢哉畜類！若輩所願與汝聯宗者，緣汝數萬金錢耳！一旦金錢罄盡，尚肯引泥塗中物為祖若父之賢子孫哉？』以鐵索貫其鼻，繫諸牢筴之中。後人遂名河鼓曰『牽牛。』」

　　某聞之汗流滿額，而通譜之興索矣！

　　鐸曰：「負薪實廉吏後人，皂隸亦貴卿末裔。乃以遙遙華冑，薄己祖宗，冒人孫子，吾不識其是何肺腸？然元宰升庸，諸狐帶令，本非一姓，尚以攀附為榮，又何怪乎同姓而議宗者？」

　　黑衣太僕
　　茂苑張孝廉，名邦弼，父執某為分宜邑宰，招之幕下。一日，閒詣街市，適里中賽會，傾城士女，雲屯霧集。張立簷下候觀之。

　　亡何，鑼聲前導，旌旗扇蓋，按部徐驅。有金宇牌兩面，大書『相府太僕』四宇。張不知何神。俄而香煙飄馥，暖轎中坐一神像，面肥紫，鬚髯如戟，頭戴羅帽，身著黑直身，腰繫鸞帶，下穿尖頭皂靴。張異之，尾至神廟，牲牷盛設，燈燭輝煌。眾羅拜其下，皆禿襟袍，短襻帽，蛙頭鞋子，滿口刺刺作官話。繼而宣祝文，有「伏願神靈庇佑，上自督撫，下及州縣，管門有權，包兒加重」云云。

　　張尤異之，因詢問何神。答曰：「此分宜相公門下班頭牛二太爺也。」張大怒，謂：「嚴賊當日私鬻官爵，傾害忠良，皆若輩逢迎長惡。今嚴賊名污青史，何物狗奴，公然廟祀？」上神座，欲批其頰。

　　眾大驚，曳令下，且曰：「汝顛耶？窮措大讀得兩行書，動輒作腐氣。倘生相國時，隨鄢、趙輩投謁門下，見牛公脅肩謅笑，不知作何狀！且人各有主，秀才家崇祀文昌，不過欲祈福蔭，僥倖得科第。屠沽兒日市燭帛，拜禱財神座下，亦欲獲什倍利，里黨稱富翁。今吾儕崇奉牛公，亦猶士子之文昌，服賈輩之財神也！何尤焉？」張知若輩不可與辨，言於邑宰，立毀其廟。自此牛信之鬼益厲，化為千百萬億身，血食天下矣。

　　鐸曰：「五祀之內，門居其首。後世此祀不傳，餒鬼處處覓食，遂於白晝現將軍丞相形矣！何牛班頭之神，尚穿黑直身哉？或曰：『冠進賢，繫羽箭者，是其變相耳！』」

　　巾幗幕賓
　　歸安蔣生，年弱冠，止能記四子書，及《尚書》半部而已。家貧，欲為幕下客，遍托戚友。群謂其才短，弗之薦也。會有納粟縣尉，驟升富陽縣令，急欲覓一友司筆札，遂以蔣生應聘。縣令素不識丁，蔣生故作大言以欺之。書稟中訛字錯文，置不問。

　　適撫院太夫人誕辰，縣令欲稱贊，浼其作文。蔣生摭拾舊所集排偶秘本敷衍成之。然不解典故，中雜男人壽言，如「慶騷客之庚寅，頌老人之甲子」，不類之詞，盈篇累幅，縣令不解，囑人書諸屏幛，親齎憲轅。撫公覽之，大笑。縣令因其色喜，謂必壽文之妙，高出群輩。歸述之，益其薪俸。

　　明年，撫公正誕，仍浼作文。蔣生又集其秘本中排偶，雜以女人壽言，如「耀婺墨於東壁，降王母於西池」、「巾幗增輝，璇閨益壽」，尤堪噴飯。縣令仍自齎送。撫公笑不能止，並問：「某先生尚在貴署否？」縣令唯唯。因思：「一書記耳，得上台垂詢，是必浙中名士。」歸又述之。

　　蔣生益自負，私念才望如此，何便屈居縣署？倘作戟門揖客，其所獲當有什倍於此者。因托故辭去，竟詣撫轅，投揭求見。撫公召之入。蔣生備述知己之感。而察撫公意似不甚招接者。因申言某縣令壽章，係某代撰。撫公乃悟投見之故，笑曰：「先生大才，僕所欽服。但未免為昔人所誤。家慈固非『騷客』，如僕者，亦豈鬚眉而『巾幗』者哉？」蔣生大窘而退。由是，浙中群呼為巾幗幕賓。到處求薦，卒無有聘之者。

　　鐸曰：「庾蘭成『春旗芝蓋』一聯，子安似之。名士作文，亦有時拾人牙慧也。但『一一鶴聲飛上天』，未許鈍根人偷得來。金根錯解，弄獐誤書，固屬千秋笑柄。何以『弋人何篡』，《法言》可以誤書；『垂楊生肘』，《南華》不妨錯解。名下好題詩，詞壇積弊，今古相沿，於蔣生乎何尤？」

　　鮫奴
　　茜涇景生，喜閩三載，後航海而歸。見沙岸上一人僵臥，碧眼蜷須，黑身似鬼，呼而問之。對曰：「僕鮫人也，為水晶宮瓊華三姑子織紫綃嫁衣，誤斷其九龍雙脊梭，是以見放。今漂泊無依，倘蒙收錄，恩銜沒齒。」生正苦無僕，挈之歸里。其人無所好，亦無所能。飯後赴池塘一浴，即蹲伏暗陬，不言不笑。生以其窮海孤身，亦不忍時加驅遣。

　　浴佛日，生隨喜曇花講寺。見老婦引韶齡女子，拜禱慈雲座下。白蓮合掌，細柳低腰，弄影流光，皎若輕雲吐月。拜罷，隨老婦竟去。跡之，入於隘巷。訪諸鄰右，知女吳人，姓陶氏，小宇萬珠，幼失父，為里黨所欺，三年前，隨母僦居於此。生以孀貧可啖，登門求聘，許以多金，卒不允。生曰：「阿母居奇不售，將使令千金以丫角老耶？」老婦笑曰：「藍田雙璧，索聘何嫌？且女名萬珠，必得萬顆明珠，方能應命，否則，千絲結網，亦笑越客徒勞耳！」生失望而回，私念明珠萬顆，縱傾家破產，亦勢難粹辦，日則書空，夜則感夢，忽忽經旬，伏牀不起。延醫診視，皆曰：「雜症可醫，相思疾未可藥也。」瘦骨支牀，懨懨待斃。鮫人入而問疾。生曰：「瑯玡王伯輿，終當為情死。但汝海角相依，迄今半載，設一旦予先朝露，汝安適歸？」鮫人聞其言，撫牀大哭，淚流滿地。俯視之，晶光跳擲，粒粒盤中如意珠也。生蹷然而起，曰：「愈矣！」鮫人訝其故。生曰：「予所以病且殆者，為少汝一副急淚耳！」遂備陳顛末。鮫人喜，拾而數之，未滿其額。轉歎曰：「主人亦寒乞相，得寶驟作喜色，何不少緩須臾，為君盡情一哭也。」生曰：「再試可乎？」鮫人曰：「我輩笑啼，由中而發，不似世途上機械者流，動以假面向人。無已，明日攜樽酒，登望海樓，為主人籌之。」生如其言，侵晨，挈鮫人登樓望海，見煙波汨沒，浮天無岸。鮫人引杯取醉，作旋波宮魚龍曼衍之舞。南眺朱崖，北顧天墟，之罘、碣石，盡在滄波明滅中。喟然曰：「滿目蒼涼，故家何在？」奮袖激昂，慨焉作思歸之想，撫膺一慟，淚珠迸落。生取玉盤盛之，曰：「可矣。」鮫人曰：「憂從中來，不可斷絕。」放聲一號，淚盡乃止。生大喜，邀之同歸。鮫人忽東指笑曰：「赤城霞起矣。蜃樓十二座，近跨鼍粱，瓊華三姑子今夕下嫁珊瑚島釣鼇仙史。僕災限已滿，請從此逝！」聳身一躍，赴海而沒。生悵然獨反。

　　越日，出明珠，登堂納聘。老婦笑曰：「君真癡於情者。我不過以此相試，豈真賣閨中女，腼顏求活計哉？」卻其珠，以女歸生。後誕一子，名夢鮫，志不忘作合之緣也。

　　鐸曰：「借窮途之哭，為寒士之媒，鮫人之術奇矣，吾更奇乎阿母之始索其聘，繼卻其珠，使絕代嬌姿，閨房吐氣。否則，量石家一斛珠，雖高抬聲價，亦何異賣菜而求益者乎？」

　　犬婢
　　清平王太常，乞假歸里。夫人欲購一婢。有貧婦攜女來，面黃體瘠，目灼灼如犬。問其值，索金百兩。夫人笑曰：「爾女醜拙若此，何所長而視為奇貨耶？」貧婦曰：「是兒雖陋相，然天生慧眼，能於昏夜視物，洞如白晝。」夫人曰：「姑留此試之。」貧婦去。

　　至夜，諸女伴於燈下繡太常朝服。命其穿針暗處，易如投芥。夫人喜。明日，如數予之。名其婢曰「喜兒」。

　　喜兒外樸內慧，善伺夫人意旨。夫人鍾愛，幾齒諸子女行。夜輒引以為戲，時出金纏臂，銀約指，於黑夜搏弄，能辨其色高下。或取千錢散佈暗室中，令喜兒往拾，不遺一錢。嘗謂太常曰：「紅線掌箋，芳姿詠扇，即劉家俊婢誦得《魯靈光殿賦》，總不似我如願兒，勝婆利市碧眼賈也。」

　　一夕，太常秉燭內室，為吏部某公作墓志，急欲徵事班、史，遣喜兒於書架上取第幾部第幾卷書。喜兒噭聲而去，往返數次，徒手而來。詰之，癡立不語。大常曰：「暗中摸索，本非易事。」因自起持燭出外，揀之架上，其書宛然。笑謂夫人曰：「卿家碧眼賈，今亦迷五色哉？」夫人不解，但咎其懶。喜兒曰：「夫人誤矣！昔阿娘中年不育，祈嗣楊太尉祠，命以座下犬托生為女。故婢子遍體賤骨，唯雙眸獨炯。但犬之為物，遇金銀什物，雖黑夜能見之。若文章詞翰，縱光天化日中，瞪目不知為何物，況於昏暮間求之乎？」夫人憮然為間曰：「棄人用犬，宜明於小而暗於犬也。自今以後，吾知悔矣。」太常曰：「不然！眼前碌碌，豈止若輩？凡遇財物則雙眼俱明，遇文字則一丁不識，皆犬之種類耳。奴價倍婢，未是知言。」夫人乃大笑，而喜兒之寵不衰。

　　鐸曰：「朱氏金鈴，梅花度曲，陸生黃耳，洛下傳書。誰謂文章詞翰，非畜類所敢近哉？但度曲而不知曲中之義，傳書而未識書上之文，棄人用犬，終非長策。」
第八卷    

　　棺中鬼手
　　蕭山陳景初，久客天津。後束裝歸里，路過山東界。時歲大饑，窮民死者無算。旅店蕭條，不留宿客。

　　投止一寺院，見東廂積棺三十餘口，西廂一棺，巋然獨存。三更後，棺中盡出一手，皆焦瘦黃瘠者，惟西廂一手，稍覺肥白。陳素負膽力，左右顧盼，笑曰：「汝等窮鬼，想手頭窘矣。盡向我乞錢耶？」遂解青橐，各選一大錢予之。東廂鬼手盡縮，西廂一手伸出如故。陳曰：「一文錢恐不滿君意，吾當益之。」增至百數，兀然不動。陳怒曰：「是鬼太作喬，可謂貪得而無厭著矣！」竟提兩貫錢置其掌，鬼手頓縮。陳訝之，移燈四照，見東廂之棺，皆書饑民某宇樣；而西廂一棺，上書某縣典史某公之柩。固歎曰：「饑民無大志，一錢便能滿願。而四公慣受書儀，不到其數不收也。」

　　已而錢聲戛響。蓋因棺縫頗窄，鬼手在內強拽，苦不得入，繃然一聲，錢索盡斷，青蚨拋散滿地。鬼手又出，四面空撈，而無一錢入手。陳睨視面笑曰：「汝貪心太重，剩得一雙空手，反不如若輩小器量，還留下一文錢看囊也！」而手猶掏摸不已。陳擊掌大呼曰：「汝生前受兩貫錢，便坐私衙打屈棒，替豪門作犬馬，究竟積在何許？何苦今日又弄此鬼態耶？」言未已，聞東廂之鬼長歎，而手亦遂縮。

　　天明，陳策蹇就道，即以地下散錢，奉寺僧為房資焉。

　　鐸曰：「官愈卑者心愈貪，若輩之醜態，何可言也！乃生既如鬼，死復猶人，豈冥中無計吏之條耶？東廂長歎，想已早褫其魄矣！」

　　鏡裡人心
　　揚州興教寺，寓一搖虎撐者，自名磨鏡叟。腰間懸一古鏡，似千百年物。詰其所用，曰：「凡人心有七竅，少智慧者，必填塞其孔。吾以古鏡照之，知其受病之處，投以妙藥，通其竅而益其智。」於是，愚鈍者爭投之，頗著奇效。

　　富商某生一子，年十六，不能辨菽麥。延叟于家，長跽請治。叟取鏡細照，搖首而起曰：「受病太深，僕不能為也。」某詢其故。叟曰：「僕能治後天，不能治先天。令郎之心，外裹酒肉氣，此病在後天，猶可除也，內裹金銀氣，此病在先天，不可瘳也。」某固求方略。叟曰：「姑妄治之。」

　　令其子閉置一室，饑則食以腐渣，渴則飲以苦水。如是者半載，翁取鏡再照曰：「酒肉氣盡除矣！但金銀氣從先天閉塞，奈何？」某曰：「何謂先天？」叟曰：「尊夫人受胎時，金銀堆積內房，令郎適感其氣，以至迷塞七竅。外似金光，而內實銅臭。欲求克治之法，急向文昌殿惜字庫，取紙灰兩斛，拌墨汁數斗，丸作桐子大，朝夕煎益智湯送下，盡此或可有濟。」某悉遵其法。

　　不三月，翁取鏡又照，見六竅玲瓏，惟一竅鈍塞如故。某再求醫治。叟笑曰：「此名文字竅。君富翁，不宜有讀書種子，開之，恐遭造物之忌。且留此一竅，以還君家故物。否則剗削太甚，於君亦何利焉？」某不敢再請，叟亦辭去。

　　後其子周旋應對，聰慧勝於曩日，惟讀書不能成誦。某為納資捐職，以布政司理問終。

　　鐸曰：「《地境圖》云：「錢銅之氣，望之知青云。『此子出身銅窟，而不能翔步青雲之上者，何歟？良以生當光天化日時，其氣有不旺耳！文竅閉塞，或非其咎。」

　　孟婆莊
　　蘭蕊，邯鄲挾瑟倡也。妹玉蕊，與里中葛生有齧臂盟。生家貧，鴇母索聘奢，意苦不遂。蘭蕊多貴客交，所得私金，悉以贈生，為妹作纏頭費，生德之。後蘭蕊病瘵死，生益落寞。非但不敢言聘，即欲博一宵歡，自顧空囊，亦殊羞澀。願乖氣結，遂以情死。

　　投至冥府，王者憫其無辜，判令投生。至一處，牽蘿為棚，鋪石作几。見男女數百輩，爭瓢奪杓，向爐頭就飲。生適口燥，亦往投止。忽一女子從棚後出，視之，蘭蕊也。驚問所來，生具對。女曰：「君以情死，妹豈獨生！」言之泣數行下。生取瓢就爐，女搖手禁勿飲。生詰其故。女俟飲者盡散，乃曰：「君不知耶？此盂婆莊也！渠為寇夫人上壽去，令妾暫司杯杓。君如稍沾餘瀝，便當迷失本來，返生無路。今乘不昧前因，何不及早遁歸，與吾妹仍諧舊約？」生曰：「舊約難憑，重生無益。卿將何以教我？」女曰：「當為君圖之。」遂引至棚後，見累累石甕，排列牆隅。女指曰：「此名益智湯，飲者有才。此名長命湯，飲者多壽。此名和氣湯，飲者令人歡喜。」生問：「若輩所飲者何物？」女笑曰：「此皆焦心火滴淚泉煎成之混沌湯也！」末至一甕，女逼令生飲。生問：「何名？」女曰：「此元寶湯。君所以惡生樂死者，只欠此一物耳！」生勉飲數口，格格不能下咽。女曰：「此等齷齪物，原不宜入文士之腹，然緣此為有情郎吐氣，是物亦不俗矣！」生有難色。女曰：「勸君更盡一杯，恐西出陽關無故人也。」生為解頤，勉盡其半。女曰：「可矣！」遂導生出棚，指示歸路。

　　時生死已五日，因無殮具，停屍牀上，惟一灶下嫗守視。見屍忽躍起，頻呼腹痛，探喉大吐，勢如湧泉，熒熒然水銀入地。命儲畚鍤，坎地數尺，盈千募萬，其中皆不動尊也。急詣鴇母家。玉蕊得生死耗，絕粒者三日。生吐其實，皆大喜。遂以金聘之而歸。因感蘭蕊德，移其柩禮葬之。後葛氏子孫繁衍，命春秋祭掃，永著為例。

　　鐸曰：「十斛量珠，千里結網。家無黃金屋，阿嬌從何處貯哉？因知溫柔鄉里，坑煞幾多寒士。欲海沉身，泉台埋骨；鬼門關外，獨立茫茫。究竟元寶湯向誰家吃也？嗟乎！」

　　十姨廟
　　十姨廟，在杜曲西，未知建於何代。芝楣桂棟，椒壁蘭帷，中塑十女子，翠羽明璫，並皆殊色。上捨生某過其地，入廟瞻像，歸而感夢，忽忽身在廊下。

　　時秋河亙天，露華滿地，疏星明滅，隱紅樓半角。瞥見妖蜱四五輩，籠絳紗燈數盞，導群豔下階。一女子仰天歎曰：「今夜廣寒宮閉，未稔姮娥獨宿，淒涼何似？」眾曰：「莫為渠擔憂。我輩獨處無郎，亦不讓青溪小姑子也。」讀笑間，一婢移燈剔煤，見某暗伏廊下，嘩曰：「何處風狂兒，在此偷窺國豔？」眾趨視之，笑曰：「才說無郎，忽傳有客，大為我輩解嘲。」相邀入室，聯兩几次第排坐。

　　須臾，珍肴旨酒，羅列滿案。大姨曰：「悶酒寡歡，今夕幸逢嘉客，盍行一風雅令。」眾笑曰：「還是領頭人不俗，開口便道得個風雅。」大姨曰：「豈敢攀風雅？隨舉四書一句，下接古人名，合者免飲，否則罰依金穀。」眾曰：「諾！」引大觥先酌某。某以賓不奪主為辭。大姨引杯自釂，覆掌而起曰：「孟子見粱惠王－－魏徵。」眾齊贊曰：「妙哉！武子瘦詞，漢儒射策，不過如是。」順至二姨。二姨曰：「可使治其賦也－－許由。」大姨曰：「後來屈上，大巫壓小巫矣。」次至三姨。三姨曰：「五穀不生－－田光。」四姨接令曰：「載戢干戈－－畢戰。」五姨斜視而笑曰：「二姊工力悉敵，可謂詞壇角兩雌也！」四姨白眼視，五姨剔髮澤戲彈其面曰：「坐於塗炭－－黑臀。」四姨扭腹三四，曰：「妮子此中真有左癖。」令至六姨。六姨素口吃，曰：「寡、寡……寡……」三姨曰：「我輩誰個不寡？要汝道得許多字。」引杯欲罰。大姨曰：「鳳兮鳳兮，故是一鳳，何礙？」六姨紅漲於頰，格格而吐曰：「寡人好勇－－王猛。」七姨低鬟微笑，眾詰之，曰：「我有一令，止嫌不雅馴。」大姨曰：「小妖婢，專弄狡獪。有客在座，勿妄談。」七姨終不能忍，曰：「其直如矢－－陽貨。」眾掩耳不欲聞。八姨顧九姨曰：「我與汝取羯鼓來，為癡婢子解穢。」正色而言曰：「泰伯其可謂至德也已矣－－豫讓。」九姨曰：「朋友之交也－－第五倫。」十姨起曰：「妹年幼，勉為眾姊續貂。雖千萬人吾往矣－－揚雄。」某正焦思未就，聞十姨語，忽大悟曰：「牛山之水嘗美矣一石秀。」言訖，意頗自負。大姨曰：「才人學博，不憚食瓜徵事，何至談及《水滸》？」某嘩辨曰：「渠道得病關索，我道不得拚命三郎耶？」眾皆匿笑。大姨曰：「君誤矣！渠所言，乃草元亭之揚子雲也。」七姨曰：「頹陽貨，只曉得竊弓為盜，管甚子雲子雨？」某意窘。三姨曰：「口眾我寡，不如姑飲三釂。」某舉觥連罄。大姨笑曰：「君書囊頗窄，酒囊幸頗寬也！」四座大噱。

　　酬酢移時，五姨忽起座曰：「今日之會，不可無詩。」命雙鬟取筆硯至。七姨曰：「五姨慣弄書袋，今止要集古人舊句，各成一律。」大姨曰：「不意夭斜兒，胸中亦有制度。」令雙鬟移燈就壁，先援筆而題曰：
　　嫁得蕭郎愛遠遊，每因風景卻生愁。
　　桃花臉薄難藏淚，桐樹心孤易感秋。
　　閬苑有書多附鶴，畫屏無睡待牽牛。
　　旁人未必知心事，又抱輕衾上玉樓。

　　二姨題曰：
　　夢來何處更為雲？把酒堂前日又昏。
　　料得也應憐宋玉，肯教容易見文君。
　　拋殘翠羽乘鸞扇，惆悵金泥簇蝶裙。
　　取次花叢懶回顧，淡紅香白一群群。

　　三姨曰：「二姊工麗纏綿，真似李都尉《鴛鴦辭》也。妹從何處著筆？」亦蘸墨而書曰：
　　本來銀漢是紅牆，雲雨巫山枉斷腸。
　　與我周旋寧作我，為郎憔悴卻羞郎。
　　閒窺夜月銷金帳，倦倚春風白玉牀。
　　誰為含愁獨不見，一生贏得是淒涼。
　　二姨曰：「妙似連環，巧同玉合。蘇蕙子回文織錦，為三娘作後塵矣！」
四姨題曰：
　　風景依稀似昔年，畫堂金屋見嬋娟。
　　曾經滄海難為水，願作鴛鴦不羨仙。
　　歸去豈知還向月，坐來雖近遠於天。
　　何時詔此金錢會，一度思量一惘然。

　　五姨曰：「黃鶴題詩，女青蓮亦當束手。不得已，勉強一吟。」題曰：
　　金屋裝成貯阿嬌，酒香紅被夜迢迢。
　　瀛台月暗乘雙鳳，銅雀春深鎖二喬。
　　自有風流堪證果，更無消息到今朝。
　　不如逐伴歸山去，淥水斜通宛轉橋。

　　大姨笑曰：「是兒大有怨情。」同視六姨。六姨奮筆疾書，眾環視之，題曰：
　　瑞煙輕罩一團春，玉作肌膚冰作神。
　　閒倚屏風笑周昉，不令仙犬吠劉晨。
　　相思相見如何日，傾國傾城不在人。
　　回首可恃歌舞地，行塵不是昔時塵。

　　七姨曰：「六姊以筆代舌，便恁地牙伶齒俐。」六姨怒之以目。遂含笑而書曰：
　　好去春風湖上亭，楚腰－捻掌中情。
　　半醒半醉游三日，雙宿雙飛過一生。
　　懷裡不知金鈿落，枕邊時有墮釵橫。
　　覺來淚滴湘江水，著色屏風畫不成。

　　大姨曰：「妮子出口便談風月，真個顛狂欲死。」七姨曰：「誰似阿姊道學，只要『抱得輕衾上玉樓』也。」八姨曰：「綺語撩人，亦是女兒家本相。」爰題一律於壁，詩曰：

　　夜半鞦韆酒正中，畫堂西畔桂堂東。
　　麗華膝上能多記，飛燕裙邊拜下風。
　　愁事漸多歡漸少，來時無跡去無蹤。
　　而今獨自成惆悵，人面桃花相映紅。

　　九姨曰：「對酒當歌，作此楚囚之泣，八姊裂盡風景矣！」遂奪筆而題曰：
　　壺中有酒且同斟，奠把長愁付短吟。
　　夜合花前人盡醉，畫眉窗下月初沈。
　　綰成錦帳同心帶，壓匾佳人纏臂金。
　　誰與王昌報消息，千金難買隔簾心。

　　八姨曰：「風流蘊藉，九娘洵是可人。」十姨曰：「妹不能詩，倩九姊捉刀可乎？」眾不允。十姨回身面壁，迅筆而書曰：
　　平生原不解相思，莫遣玲瓏唱我詞。
　　有酒惟澆趙州土，無人會說鮑家詩。
　　常將白雪調蘇小，不用黃金鑄牧之。
　　我是夢中傳彩筆，遍從人間可相宜？
　　眾笑曰：「莫道十姨長厚，這詩意調侃不少。」

　　繼而取筆授某，某汗流手戰，若扛巨鼎，吮毫數十次，對壁氣如牛喘。大姨曰：「興酣落筆，詩壇快事。君何苦思乃爾？」三姨曰：「研《京》十年，煉《都》一紀，亦屬文人常例耳！」七姨曰：「如卿言亦復佳。今夜拌閏百萬更籌，看溫家郎叉得手折也。」某覺冷語交侵，勉書七字於壁曰：自從盤古分天地。大姨愕然曰：「君欲賦六合耶？且此語出於何典？」某曰：「此千古盲詞之祖，懸諸國門，從未增減一字。」大姨曰：「盲詞入詩，騷壇削色矣！」七姨曰：「近日詩翁，大半奉盲詞為鼻祖，且被之管弦，閨閣中洋洋傾耳，不猶愈於嘔心鏤肺哉？」哄堂大笑，某顏色沮喪，跼蹐而言曰：「前言戲之耳！請改之。」於是，偽作吟哦，重加塗寫。五姨在旁審視，蓋千家詩第一句也。而「午」字誤書作「牛」，掩口失笑。某愈握筆作沉吟狀。

　　忽一人冠帶而來，某乘機閣筆，十姨趨侍左右。其人據案而坐曰：「吾浣花溪杜拾遺也！自唐時廟祀於此，不意村俗無知，誤『拾遺』為『十姨』，遂令巾幗者流，紛粉鴆踞。猶以汝輩稍知風雅，故爾暫容廡下。乃引逗白腹兒郎，以糞土污我牆壁。自今以後，速避三舍。勿謂杜家白柄長鑱，不銳於平章劍鋩也！」十姨伏地請罪，怒猶未釋，摽某先出門外。某曰：「何來惡客，驅逐詩人？」十姨耳語曰：「此唐時杜少陵也。」某曰：「杜少陵是何人？」十姨怒曰：「杜少陵且不識，也來此處談詩，累及我等。」出十手齊批其頰。忽聞堂上大呼曰：「渠本是門外漢，何必再與饒舌？」訶聲未絕，忽焉驚醒，究不解杜少陵為誰。逢人必述其夢，聞者無不失笑。

　　後士人盡毀女像，仍祀杜拾遺於廟。有過其地者，欲題詩壁上，輒引某上舍為前車。

　　鐸曰：「少陵欲以廣廈萬間庇天下寒士，而上捨生不得暫寄廡下，以見愛才若命者，未有不避俗如仇者也。粉壁易塗，長鑱難犯，固知看守浣花溪祠堂，亦非易事。」

　　車前數典
　　元和范恒，侍衛紫扉公仲子。寄托禮部試歸，路過景州界。一人蒙袂輯屨，貿貿然來，詣車前乞銀數錠。范笑曰：「汝具何本領，而奢望若此？」其人曰：「僕窶人也，而富於典籍。」時牧牛兒立柳樹下，以竹竿引蝙蝠作戲。范曰：「即以此徵事。能數一典，贈銀一錠，果胸中淹博，雖腰纏盡脫，不靳也。」范意蝙蝠事僻，故以此難之。

　　其人曰：「諾。」從《爾雅》、許氏《說文》、《玄中》、《述異》諸記，旁及神異秘經、烏台詩案，約七八條，侃侃而談。范驚曰：「汝真富於典籍。而不知詩詞中，尚能援引一二否？」曰：「真珠簾斷蝙蝠飛『，元微之詩也。』戲看蝙蝠撲紅蕉『，秦淮海詩也。黃九煙瘦詞云：「怪道身如乾蝙蝠，昨宵辛苦在河梁。』前輩小長蘆檢討《風懷二百韻》，有『風微翻蝙蝠，燭至歇蛩螿』。《洞仙歌》詞中，有『錯認是新涼，拂簷蝙蝠』之句，援古證今，何能殫述？姑就口頭語標舉一二，幸勿見哂。」范請暢其說。曰：「言之不難。恐君客途金盡，未免增予罪戾耳！」范計前後條數，出十二錠予之，長揖而去。

　　夜投旅店，聞隔院有擁妓者，淋漓酣飲，喧動四壁，范趨視之，車前人踞上座，四妓兩旁環侍。見范來，含笑下階，招邀入坐，命妓搊琵琶以歌。每歌一曲，勞銀一錠。甫三巡，所得銀已罄，拂衣起曰：「買笑金盡，代君揮霍矣！」范曰：「君亦窮士，何不少留，以供朝夕？」其人曰：「自我得之，自我失之，亦復何恨？」范正色規之。因大笑曰：「吾舌尚存；不足憂也！且天下儻來之物，只合若輩得之。如以我輩消受，不疾則顛耳！君何教之左也？」范大稱善。洗盞更酌，盡歡而別。

　　臨行，詰其姓氏，笑而不答。有識者曰：「此某公子，曾以萬金散里黨，托於乞食以玩世者。」范歎曰：「風塵中洵有奇士。自後遇賣菜傭，盡當物色之矣！敢以肉眼相天下之豪俊哉！」

　　鐸曰：「販詩書以圖醉飽，有志者所不屑。然不積儻來之物，亦何異不受嗟來之食耶？世有其人，吾當以後車載之。」

　　騾後談書
　　謝生應鸞，客其叔文濤先生臨淄縣署，繼為費縣令借司筆札。一日，坐轎拜客，書片紙付下役李升喚輿伺侯。及出視，乃騾車也。生怒叱之。李曰：「適奉明諭，止言備輿，未言備轎。」生曰：「汝真鈍漢，輿即是轎。因轎字不典，故通稱輿字。」李笑曰：「昔淮南王《諫擊閩越書》，曾有『輿轎逾嶺』一語，何言不典？」生愕然曰：「不意若輩中有此通品。」遂解騾乘之，令李步隨於後，曰：「汝既腹有書笥，亦知此間武城之事乎？」曰：「此小人桑梓之地，何得不知？」生曰：「《史記。仲尼弟子列傳》：『澹台滅明，武城人。』而記子輿氏所居武城，獨別之曰南，是魯當日有兩武城矣！然乎？否耶？」李曰：「俗傳子羽所居均費縣之武城，而曾子之南武城在今之嘉祥縣。此說謬妄。」生曰：「汝何所見而云然？」李曰：「《春秋》紀襄公十九年『城武城』。注云：『泰山南武城縣。』昭公二十三年：『武城人……取邾師，獲鋤弱地。』哀公八年：『吳師……伐武城，克之。』《孟子》載：『曾子居武城，有越寇。』夫與邾接壤，而當吳越之路，即今費縣之武城也。《齊乘》亦謂『予游弦歌舊邑，在費西、滕東兩縣之間。』而從無兩武城之說。」生曰：「果爾，則《史記》所載，何獨有南武城之名？」李曰：「以鄙見揣之，定襄有武城，清河有武城。此雲南者，別於兩地而言。如《平原君傳》中『封於東武城』，亦其例也。」生大歎賞。歸述於費令，亦奇之。除其役，拔充禮書。不一年，致千金產，稱里中富戶。

　　後文濤先生修《臨淄縣誌》，招生去。生以李可備顧問，挈之俱往。而所談臨淄舊典，皆屬淄川縣事。生怪問之。李曰：「小人篋中秘書，只有淄川，並無臨淄。」生大疑，急索秘冊以觀。蓋《說鈴》兩本，破碎不全，僅《山東考古錄》十餘頁，及《閩小記》四五頁。而當日輿轎之論，武城之考，偶然於數頁中道著耳！生乃歎曰：「文人命運所到，享重名而邀厚福，皆此類也。」其叔聞之，亦大笑，賞以資斧，遣之回費。

　　鐸曰：「儉腹子挾芝麻《通鑑》，翩翩然置身台省，亦趨著十年好運耳！否則，宮錦坊花樣不同，且有東歸之歎，豈徒《南華》悔讀已哉？」

　　死嫁
　　磬兒，珠市梁四家女伶也。粱四婦本吳倡，善琵琶，及歸梁，買雛姬教梨園為活。磬兒意不屑，輒逃塾。假母日棰楚，諸姊妹競勸之。磬兒曰：「若從我，須以旦腳改淨色。」問其故。曰：「我不幸為女兒身，有恨無所吐。若作淨色，猶可借英雄面目，一泄胸中塊壘耳！」由是《千金記》諸雜劇，磬兒獨冠場。

　　孝廉詹湘亭待詔白門，偕友寓梁四家，夜演《千金記》至《別姬》諸劇，女皆意屬虞姬。而湘亭獨以楚重瞳為娬媚，群起嘩笑之。及卸裝，視老霸王姿容，果高出帳下美人上，遂歎服。

　　明日，張筳海棠樹下，青衫紅粉，團圍錯坐。磬兒本歙產，湘亭亦婺源籍，兩人各操土音，以道其傾慕。而座上諸友，相對微笑，競不解刺刺作何語。已而湘亭志眉中目，不能得中翰，諸友盡返桌，而湘亭束裝未發，意不忘磬兒也。思欲買桃葉槳，載與俱歸。而梁家方居為奇貨，且欲留壓班頭；有非百萬纏頭，不能搖奪者。相對泫然，焦思無計。磐兒忽私語曰：「君何計之拙也？彼所以居奇不售者，以我為錢樹子耳！君去，妾必不生。留駿骨而買之，定不須千金值矣！」湘亭大悲。不得已，珍重而別。

　　歸未兩月，聞磬兒病且死。湘亭曰：「花前一諾，信同抱柱矣！卿不負我，我豈敢負卿哉？」急赴金陵，以三百金買柩而回，葬於桐涇橋北。王夫人曹墨琴志其墓；請名士挽以詩詞；予譜《千金笑》傳奇付諸樂部，噫！不能生事，而以死歸，殆鍾情者不得已之極思乎？而磬兒亦自此不死矣！

　　鐸曰：「男兒負七尺軀，碌碌未有奇節，卒與草木同腐，何閨閣中反有傳人哉？惟不負死約而生，乃能抱生氣而死。同時有荷兒者，以馬湘蘭小影一幅，贈吳江趙約亭，亦慧心女子也。後隨里中紈袴兒，半載而寡，仍依假母賣琵琶為活。嗟乎！薛濤墳上，已落桃花，關盼樓頭，空歸燕子。荷之生，不若磬之死矣！」

　　生弔
　　江寧緞商某，貿易於吳，素好葉子戲。一日，招邀諸客於堂中角勝負，外傳言盛澤陳姓來。某戀戀場頭，不暇倒屣，因素稱交好，命僕引入。

　　陳見某，即涕泗交頤，捉臂大慟。某疑其癡，拈葉子如故。繼而曰：「君死期至矣！予遠行，及期恐不能一弔，故薄具紙帛，先此拜奠。」言畢，指揮從人，陳香楮於座，袖中出奠儀一函，乞某鑒納。某更怪其妄，仍拈葉子如故。陳又更易白衣冠，就場頭向某再拜。且拜且哭，似不勝悲悼者。某勃然大怒，執葉子起曰：「某與爾素托知交，以為百里而來，必有正言賜教，何至作此不祥，竟同詛咒？」座上客亦交讓之。陳正容而對曰：「予豈妄哉？因前春病時，曾入冥府，有一署旁懸一牌，見君姓名已為人所控，判於七月初二日聽審。」某曰：「控予者誰？」曰：「婦某氏。」「所控何事？」曰：「去秋九月十九日事。干證尼僧，已維縶廊下矣。」某聞之，神色頓喪，手中葉子如秋林敗葉，墮落滿地，因起執陳手，亦大哭。

　　諸客詢問顛末。某曰：「此不肖事，何必復言！」陳流涕辭去。某亦草草束裝，星夜買舟回白下。

　　後聞某於七月初二日果卒。諸客大奇，私詣陳姓叩其蹤跡。陳笑曰：「故人不自愛其鼎，以至競干冥譴。諸君各自勉，何必問？」遂咨嗟而退。

　　鐸曰：「玉環玷節，未鑄刑書；烏襴負心，幸逃國憲；九幽十八獄，所以濟法網之疏也。暗室難欺，殷鑒不遠，保身哲士，尚其勉旃！」

　　術士驅蠅
　　予叔鳴臯，字楚鶴，任直隸保定府太守，政尚嚴肅，有能吏名。時姊丈邵南俶官御史，自京都薦一客至。姓熊，字子靜，貌極陋，不甚識字，飲食高臥外，兀然獨坐，絕不與人通款洽。

　　居半載，辭去。臨行謂主人曰：「僕擾郇廚久矣，今告別，請獻一技。」主人唯唯，召幕下客共觀之。

　　時大暑，堂中蒼蠅數百萬頭。飛者，集者，緣頸撲面者，薨薨擾擾，如撤沙拋豆，命童子持扇左右驅。熊袖中出兩箸，隨飛隨夾，無一失者，盡納入左袖中，談笑赴主人餞筵。飲畢，啟衣袖放之，祝曰：「爾不我擾，我不爾擒。速去！速去！」

　　須臾，流星萬點，紛然四散，而堂中絕無一蠅。觀者盡駭。主人饋以金，不受。曰：「願賢刺史之治民，亦如某之治蠅也。則一郡獲福多矣！」言竟，拂袖而去。

　　鐸曰：「鷹鸇逐雀，而卒稱慈母，此猛之必濟以寬也。彼以武健嚴酷稱能吏者，將視民如蟻，豈止一蠅？」

　　壯夫縛虎
　　沂州山峻險，故多猛虎，邑宰時令獵戶捕之，往往反為所噬。有焦奇者，陝人，投親不值，流寓於沂。素神勇，贊挾千佛寺前石鼎，飛騰大雄殿左脊，故人呼為焦石鼎云。知沂嶺多虎，日徒步入山，遇虎輒手格斃之，負以歸，如是為常。

　　一日入山，遇兩虎帥一小虎至。焦性起，連斃兩虎，左右肩負之，而以小虎生擒而反。眾皆辟易，焦笑語自若。富家某，欽其勇，設筳款之。焦於座上，自述其平昔縛虎狀，聽者俱色變。而焦益張大其詞，口講指畫，意氣自豪。倏有一貓，登筳攫食，腥汁淋漓滿座上，焦以為主人之貓也，聽其大嚼而去。主人曰：「鄰家孽畜，可厭乃爾！」亡何，貓又來。焦急起奮拳擊之，座上肴核盡傾碎，而貓已躍伏窗隅。焦怒，又逐擊之，窗櫺盡裂，描一躍登屋角，目耽耽視焦。焦愈怒，張臂作擒縛狀，而貓嗥然一聲，曳尾徐步，過鄰牆而去，焦計無所施，面牆呆望而已。主人撫掌笑，焦大慚而退。

　　夫能縛虎而不能縛貓，豈真大敵勇小敵怯哉，亦分量不相當耳。函牛之鼎，不可以烹小鮮，千斤之弩，不可以中鼷鼠。懷材者宜知，用材者益宜知矣。

　　鐸曰：「丙吉問牛喘，而兵、刑、錢，穀不對；非不對也，是不能也。於何知之，知之於焦生之縛貓。」
第九卷    

　　嘲吳蒙
　　萬人雋，吳之木瀆人。好購書，不律隃麋，日不暇給，手鈔卷帙，幾於汗牛充棟。聞泰山多秦碑漢碣，橐筆往游。山村歧道，無可問塗。忽見竹籬旁茅屋數楹，女子擷花籬下，後隨一瞽目嫗。萬趨問之，嫗不答。女笑曰：「個兒郎煞是腐氣，何乃問道於盲？」折花推扉而進。

　　亡何，一叟出曰：「何處嘉客，迷道於此？如不遐棄，敝廬尚可容膝。」萬喜，隨之偕入。叟叩所自來。萬曰：「僕吳中名士，好讀天下異書。今欲探奇石洞，以資博考，不意歧路至此！」叟曰：「荒村蓬壁，幸駐名流。自愧鄉愚，未堪接教。膝下癡女粗記典、墳，令彼一聆高論，以擴見聞。幸勿見哂。」遂命瞽目嫗引女子出，坐叟肩下。

　　萬見几上膽瓶中插虞美人一枝，娟麗可愛，笑曰：「此楚霸王帳下看魂也。」女曰：「霸王宜稱西楚，不宜但稱楚字。先生史學乃如是乎？」萬意沮。叟曰：「俗口相沿，何足為怪？『繼出《放鶴圖》請題。萬自矜才博，振筆直書曰：「修尾全窺黑。」女急止之曰：「先生又誤矣！鶴尾無黑色，所謂黑者，乃兩翼收斂處耳。先生但見立鶴，未見飛鶴耶？」萬益慚。叟曰：「小女兒殊不省事。《鶴鳴》首章注義如此，豈得為先生咎？」萬乃笑曰：「我輩讀書，依注講釋，何能涉獵蟲魚，反蹈荒經之弊？僕所以負博雅名者，以胸中實有此萬卷書也！」

　　談論間，一總角兒攜書包入。叟曰：「此予少子，甫四齡矣。稍識《大學》句讀，乞先生教之。」萬為講《大學》首節，甫誦一過，瞽目嫗拍手大笑。叟叱之曰：「老婢發狂矣！拍掌噪呼，是何景象？」嫗曰：「我盲於視，而不盲於聽，今聞開頭一行，別字已五六矣，不知胸中萬卷書，別字有幾千百萬許！」叟曰：「何謂別字？」嫗曰：「論中州音韻，《大學》大字讀如岱，道字上音，三在字皆作上，善字亦非去聲。今大字不知作何音，四上聲皆作去讀，豈非可笑？」叟曰：「先生吳人，未免土音是操。不然，世有博學名儒，《大學》第一行，連讀爾許別字者哉？」萬汗顏無地，急起告別。叟曰：「若輩狂言，都非定論，僕有芻蕘，尚祈鑒納。」萬拱立請教。叟曰：「愛博者多疏。嗜奇者無益。自今以後，但取五經、《論》、《孟》，歸讀十年，不必跋涉長途，求秦碑、漢碣也。」萬唯唯而退。

　　自此潛心實學，不復作鈔書胥矣。

　　鐸曰：「趙韓王治天下，只消半部《論語》。則鄴侯架上，牙籤萬軸，盡可作廢紙矣。然傳癖、書癡，率以多藏誇富，特恐陸廚、許笥，都被識別字秀才敗壞耳！」

　　賽齊婦
　　旌德某，為里黨所逐，竄跡維揚，以千錢娶婦某氏。後家小阜，能畜婢媼。以數百金捐空銜，門內紅帽高懸，竹篦雙列，封條暄赫，擬於世家；然不商不賈，未測其財所自來。暮出曉歸，形殊詭秘。婦問之。曰：「商人夜宴貴客，乞予代作筳主。」揚州商習，宴客必徹夜，陪坐者以什伯計，婦故信之。然終歲赴席，未有一人從者。

　　婦欲覘其蹤跡。一夕，鮮衣華帽，軒然而出。婦躡其後，見匆匆入一枯廟去。亡何，短衣草履，髮挽作旋螺狀，悄步而行，至僻巷，有牆壁頗峻，出斧鑿丁丁半響，灰磚墮落如腐。俄成一穴，大僅如斗，某探首蛇行而進。婦急歸，喚集婢媼，盡易男裝，自乃高冠華服，偽作巡夜官，命婢媼取架上紅帽戴之，並挾竹篦出門而去。至僻巷，伺於牆下。四更許，某從穴中出。眾擒縛而前，俯伏不敢仰視，曳下責二十板，提褌而起。四圍周視，而官役輩不知何往矣！重入枯廟，改易華裝，候天曉叩門而歸。婦問：「昨夜何適？」某仍以夜宴對。問：「曾演劇否？」某曰：「是洪家老樂部。演《長生殿》全本。」婦曰：「吾聞昨夜止演得雜劇。開場是《燕子箋。鑽狗洞》，收場是《勘皮靴。打竹篦》也。」婢媼輩皆匿笑。某知墮婦術中，紅漲於面，不敢措一詞。婦恚曰：「昏夜之行，人情不免，何至罔惜廉恥，至於此極？請從此逝，他日勿相累也。」拂袖欲出，某曳令稍坐。婦指天畫地，詬罵萬端。某出所盜金陳几上。婦審視良久，忽大笑曰：「枉尺直尋，宜若可為。自今以後，蚤夜聽子而行，吾不汝瑕疵矣！」

　　後某盜金事發，繫獄而斃。婦竟席捲遁，不知所之。

　　鐸曰：「墦間乞食，夫也不良。而中庭訕泣，家有賢妻矣！此婦先號後笑，包藏禍心，迨至覆櫝而揮其珠，夫罹毒害，於婦何不科焉？是故王孺仲之不改行昌操者，內助之力為多。」

　　村姬毒舌
　　內姑丈陳公永齋，乙丑大魁天下，給假南歸。行至甜水鋪，旁有小村落，綠樹陰濃，野棠花妥，顧而樂之。遂步屧獨行，忘路遠近。

　　村盡處，見竹籬半架，左有雙黑扉，一女郎倚扉斜立，捉風中絮搓掌上，嗤嗤憨笑。陳睨之，魂飛色奪，因兜搭與語。女郎不怒亦不答，但呼阿母來。亡何，一駝背媼出，問女何為。女曰：「不知何處來一莽漢，煩絮煞人。」陳意窘，詭以乞漿告。媼曰：「斗碗難容客坐。小慧，取一盞涼水來！」女嗷聲而進。陳曰：「令愛年幾何矣？」媼曰：「但記其生年屬虎，不知今當幾何歲也！」問：「婿家為誰？」媼曰：「老身殘廢，止此一女，留伴膝下，不欲遣事他人。」陳曰：「女生有家，膝下非長計也。」適女取涼水至，聞餘語，大聲謂媼曰：「是客不懷好意，毋多談！」媼笑曰：「可聽則聽，是誠在我，婢子何必瑣瑣。」陳乃誇狀元以歆動之。媼俯思良久，曰：「狀元是何物？」陳曰：「讀書成進士，名魁金榜，入詞垣，掌制誥，以文章華國，為天下第一人，是名狀元。」媼曰：「不知第一人，幾年一出？」曰：「三年。」女從旁微曬曰：「吾謂狀元，是千古第一人，原來只三年一個！此等腳色，也向人喋喋不休，大是怪事！」媼叱曰：「小妖婢囂薄嘴，動輒翹人短處。」女曰：「干儂甚事，癡兒自取病耳！」一笑竟去。

　　陳惘然久之，繼而謂媼曰：「如不棄嫌，敬留薄聘。」脫囊中雙南金予之。媼手摩再四，曰：「嗅之不馨，握之輒冰，是何物哉？」陳曰：「此名黃金。汝輩得之，寒可作衣，饑可作食，真世寶也！」媼曰：「吾家有桑百株，有田半頃，頗不憂凍餒，是物恐此間無用處，還留狀元郎作用度。」擲之地曰：「可惜風魔兒，全無一點大雅相，徒以財勢恐嚇人耳！」言畢，闔扉而進，陳癡立半晌，嗟歎而返。

　　鐸曰：「黃口金多，烏紗勢橫。古今多少男子，緣此摧磨傲骨，不謂閨閣中有此詼諧人也！石榴裙底，當叩首三千下矣！」

　　蘸婦冰心
　　平江張繡珠，貧家女，與高秀才妹淑蓀最善。淑蓀許字周氏，未嫁而寡，兄令守志于家。繡珠婿某，與人角力死，父逼令改適，歸寧後，仍詣之。淑蓀兄性方鯁，叱曰：「再醮婦，勿入我室！且閨中有賢女，毋以淫風導人不義！」繡珠泣曰：「妾生長蓬門，亦知閨範。只因邁父無依，全孝不能保節。妾之不貞，命也！」高曰：「甑已破矣，尚誇完整，所謂強顏耳，曷足貴乎？」繡珠語塞而去，自此氣憤成殘，不匝月竟死。

　　淑蓀居兄家，憂悶寡歡，亦日就羸瘠，病殆時，見繡珠立牀下。淑蓀曰：「妹來導我去耶？」繡珠曰：「非也！前因兄庭見責，憤氣而亡。今姊生魂已游墟莽，妹欲借附尊軀，代守三十年苦節。俾知妹前此之不貞，迫於父命，非願作河間婦也。」淑蓀曰：「若此，則我一生未了事，賴爾支持，雖死何憾焉？」言畢，含笑而逝。兄及家人環守痛哭。屍忽躍起曰：「為我理縗絰，備素車，往周家守志去。」兄疑遊魂未定，偽諾之，而女躁急殊甚，不得已，達於周氏，舁之去。

　　女自入周家，淚雨首蓬，鉛華不御。偶提甕出汲，鄰人子羨其美，歸即持刀划面，立毀其容。朝夕潔滫瀡，捧盤匜，奉事舅姑。由是以節孝名播聞鄉黨。翁憐之，擇族中兒賢者為之嗣。女督令讀書，日勤紡績，供燈火費。心勞力瘁，歷三十年無笑容。

　　後兒游於庠，以母節請旌。女急止之曰：「為臣盡忠；為子盡孝，為婦盡節，皆分內事，何必爾？」郡守聞之，嘉其志，具匾額鼓樂送之。

　　是日，兩家親族，盈門道賀。女獨招兄入內室問之，曰：「妹一生行事，視張家女何如？」兄曰：「此不潔婦，言之污人齒頰，豈妹所與較短長者？」女曰：「嘻！兄真無觀人之識，所謂成敗論英雄者也！」兄曰：「是何言哉？」女曰：「張家女迫於父命，故不能安其室。倘處妹之境，當亦以清白終矣！」兄笑曰：「妹阿私所好，故有是言。兄不能強為附會。」女曰：「信如尊論，將妹為貞女，而繡珠為不節婦乎？」曰：「然。」女慨然曰：「迂懦目短，未可料人。實相告，姝即繡珠也！前言不諒，冤憤而終，故借女兒身，以明初志，使知不得已之破甑，未嘗不同完整。自今以後，勿謂強顏作解嘲可耳！」兄愕然不語。女曰：「曩與令妹，情同骨肉。今幸代保堅貞，不辱地下。事畢矣，請從此逝。願終秘之，全君閨閣之令名也！」官訖，斂容閉目，端坐而逝。兄伏地而拜曰：「吾過矣！吾過矣！吾不敢持此相天下士矣！」遂歎息而出，述諸兩黨親族，咸稱怪事。後馮太史輯《節孝傳》，仍著其名曰淑蓀，從繡珠之志也。

　　鐸曰：「已捨所天，而為人守不著痛癢之節，倘所謂李代桃僵者歟？然孀幃齎志，則生死而死生，泉路明心，則白玷而玷白。君子哀其志，亦諒其心矣！」

　　地師身後劫
　　豫章王晉，清明日挈眷上塚。塚後舊有荒墳，低土平窪，棺木敗錄，末識誰氏。王有兒昭慶，見其地野花盛開，戲往摘之，踏棺陷足，骸骨碎折，驚而大號。王抱之出。

　　既而歸家，兒寒熱交作，王就牀頭撫視。兒忽色變，怒目直視曰：「吾羅漢章，堪輿大名家也。生前軒冕貴人無不奉為上客，爾一式微寒族，輒縱乳臭小兒，踐我墳墓，躪我骸骨，罪何可宥！」王急謝罪，許以超薦。曰：「此恨已入骨髓，必索其命乃止。」王伏地哀泣，終無回意。不得已，保福於都城隍廟。

　　夜夢城隍神召之去，曰：「爾束子不嚴，應罹此禍。然厲鬼擅作威福，亦干陰司法紀。」命拘羅。亡何，一鬼至，侈口蹙頸，殊非善類。神責其何以作祟。鬼滔滔辨答，不竭於詞。繼問其生前何業？曰：「地師。」神拍案大怒曰：「爾生前既作地師，何不能擇一善地，自庇朽骨？想此事爾本不甚明瞭，在生時無非串土棍，賣絕地，被害者不知幾千百萬家。今日斷骨折骸，實由孽報，非其子之罪也！」鬼力辨其無。亡何，階下眾鬼紛來訴告，有謂葬如雞棲，而傷其骸骨者；有謂玄武藏頭，蒼龍無足，而滅其宗嗣者；有謂向其子孫高談龍耳，以至停棺五六十年，尚未入土者。神勃然變色曰：「造惡種種，罪不容誅！」命鬼役押赴惡狗村，受無量怖苦。眾齊聲稱快，叩首盡散。神諭王曰：「幸渠自有業報，否則爾子亦不能無罪。義方之訓，後不可不嚴也！」王拜謝而出。下階傾跌，忽焉驚醒。起視其子，言笑如初，而病已愈矣。

　　後聞羅棺中朽骨，被野犬銜嚼，狼藉滿地。始信惡狗村，即人間現報，陰司原無此地獄也！遂歎息者累日。

　　鐸曰：「瓜地安魂，湖燈妥骨，山川不能語，原仗地師作指南也。乃挾此以為利藪，則劉家玉尺，郭氏錦囊，與夫《青烏》、《赤雹》諸書，滿紙皆造孽矣！吾恐狗彘不食其餘。惡狗村之報，猶為寬典。」

　　節母死時箴
　　荊溪某氏，年十七適仕族某，半載而寡，遺腹產一子。氏撫孤守節，年八十餘，孫曾林立。

　　臨終，召孫曾輩媳婦，環侍牀下，曰：「吾有一言，爾等敬聽。」眾曰：「諾。」氏曰：「爾等作我家婦，盡得偕老百年，固屬家門之福。倘不幸青年居寡，自量可守則守之，否則上告尊長，竟行改醮，亦是大方便事。」眾愕然，以為惛髦之亂命。氏笑曰：「爾等以我言為非耶？守寡兩字，難言之矣。我是此中過來人，請為爾等述往事。」眾肅然共聽。曰：「我居寡時，年甫十八。因生在名門，嫁於宦族，而又一塊內累腹中，不敢復萌他想。然晨風夜雨，冷壁孤燈，頗難禁受。翁有表甥某，自姑蘇來訪，下榻外館。於屏後覷其貌美，不覺心動。夜伺翁姑熟睡，欲往奔之，移燈出戶，俯首自慚，回身復入；而心猿難制，又移燈而出；終以此事可恥，長歎而回。如是者數次，後決然竟去。聞灶下婢喃喃私語，屏氣回房，置燈桌上，倦而假寐，夢入外館，某正讀書燈下，相見各道衷曲。已面攜手入幃，一人趺生帳中，首蓬面血，拍枕大哭。視之，亡夫也，大喊而醒。時桌上燈熒熒作青碧色，譙樓正交三鼓，兒索乳啼絮被中。始而駭，中而悲，繼而大悔。一種兒女子情，不知銷歸何處。自此洗心滌慮，始為良家節婦。向使灶下不遇人省，帳中絕無噩夢，能保一生潔白，不貽地下人羞哉？因此知守寡之難，勿勉強而行之也。」命其子書此，垂為家法，含笑而逝。

　　後宗支繁衍，代有節婦；間亦有改適者。而百餘年來，閨門清白，從無中冓之事。

　　鐸曰：「文君私奔司馬，至今猶有遺臭，或亦卓王孫勒令守寡所致。得此可補閨箴之闕。昔范文正隨母適朱，後長子純祜卒，其媳亦再嫁王陶為婦。宋儒最講禮法，何當時無一人議其後者？蓋不能於昭昭伸節，猶愈於冥冥墮行也！董相車邊，宋王白畔，益歎為千秋之僅事矣！」

　　頂上圓光
　　汪君葵圃，少時偕二三密友作黃山之游。攀蘿捫葛；及山之半。時斜曦欲墜，暮色蒼然，友不敢復留。汪負氣獨登，行數十步，天驟昏黑，月蔽重雲，雷催急雨，電光閃爍中，尋徑而上。

　　至一石洞，直可丈許，高極數十尋，兩壁光明如燭，有老憎垂眉獨坐。江趨謁之，老僧略一點首，閉目入定。汪倚壁而俟，見老僧頂上圓光忽起，現一人金盔鐵甲，手橫丈八矛，上懸小首級累累無算。正驚愕間，盔頂上現一黃犬，屈後足作人跪，駢前足作合掌狀，宛如禮佛。久之，犬倦伏。犬頂上現一宰官，象簡緋袍，峨冠博帶，兩袖出金銀摩開，似有喜色。亡何，宰官頂上，又現出一女於，描眉畫目，絕非良家婦。解杏纈衫，露逍遙服，右手執拂，左手握牟尼一聲，取蒲團鋪宰官頂上，端然趺坐。而女子頂上，又現出一嬰孩，瑤環瑜珥，類仕族佳兒。嬰孩頂上，划然一聲，現一人，頭童齒豁，與老僧面目酷肖。累肩疊跡，如七級浮屠，層層矗立。汪仰面凝視。半炊許，與老僧酤肖者，漸縮如豆，墮入嬰孩頂穴，嬰孩一斤斗，翻落女子道冠，悄然而滅。女子執拂起，揭蒲團向宰官當頭一擊，盬其腦，如蜂投穴。宰官急嗾其犬，犬以頭抵觸，宰官三摩其頂，伸腳忽下。犬人立而蹄端墮武將兜鍪，扼其首，亦側身而入。武將怒髮，持矛築僧頂，呀然而豁，鑿坯竟遁。珥上圓光，一時盡斂。老僧瞪目笑曰：「定中魔擾，又歷千年浩劫矣！」

　　汪具述所見。老僧曰：「此吾夙世因。吾第一世為武安君白起。伊闕之戰，斬首二十四萬，破趙長平，取四十萬人盡殺之，復坑降卒不下數萬。閻摩王大怒，轉輪回六道，受諸怖苦。至唐時，始與李林甫同日托生。彼為牛，吾為犬。因念前生業報，雖墮畜生道中，一心皈佛。閻摩王喜，仍現宰官身，得度生宋時為賈似道。朝衣一著，迷失本來；起多寶閣，廣通賄賂，貽誤國家；木棉庵被殺後，投入陰曹。復大怒曰：「貪吏求金，何異娼家愛鈔，罰作妓！」生明季時，為卞玉京。後得高僧慧指，洗心改行，為女道士十七年。花粉劫中，一朝覺悟，許轉男身。又因生前不潔，於夭殤道中光轉一關，生江東顧戶部家，名阿綬，七歲而殤。今始度入佛門，虔修善果。循環數世，如影隨行，勿謂五衍車邊，漫作天魔遊戲也！」

　　汪大駭異，別老僧下山。告諸密友，重往跡之，而石磴雲封，竟迷其處。

　　鐸曰：「鵝籠書生，事則幻矣，於覺世之義何居？此殆現丈六金身，作十八層地獄變相，為善男子說伽耶城菩提法者！」

　　《楞嚴經》云：「鬼神及諸天魔魍魅妖精，於三昧時僉來恒沙」固知精靈變幻，非盡前生孽障也。然不必有其事，正當作如是觀。

　　受業汪士繡識

　　掌中秘戲
　　「黃帝御三千六百女而成仙」，此說見於道書，後人祖為採戰之術。商邱宋生，好長生訣。或以採陰補陽之說導之，生大惑。廣置姬妾，日夜嬲戰。

　　一日，與雛妓疊股榻上，有道者直詣榻前，生叱曰：「何來野道，闖入我室，窺探房幃私事！」道者笑曰：「男女大欲，王者不禁，何諱言也？」生怒不解。道者曰：「君如欲觀，請於掌上布橫陳之戲。」生諾之。

　　道者即開左掌，大如葵扇，排列合歡牀九張，僅寸許。海紅帳低垂末卷。銀鉤戛響，細如碎玉。聞帳中孜孜嬉笑，雲雨聲約略可辯。俄，中央一帳，左角半啟，伸女子蓮鉤一捻，雖小如蟲臂，而鞋襯膝衣具備。右首一帳中，小語曰：「卿勿效彼嬌惰，且抬上玉山，試看兩峰高並也。」又一帳中，格聲微笑曰：「好個強作解事，腰下芙蓉枕，要他作閒客耶?」又一帳中曰：「汝等看廬山真面，故舉趾欲高，似我橫看成嶺，側看成峰，豈不遊行自在！」又一帳中曰：「偏師橫搗，畢竟壓股欲斷。何如我背水陣法。」四帳中，紛紛聚訟。而左首者，悄然不語。中央一男子，赤體下牀，揭其帳視之，盡白藕勾肩，丁香塞口，因拍手笑曰：「病渴幾消受華池津液，無怪其半舌不展也。」右首者聞之，爭來強曳曰：「鴻溝各據，有何意味。且互張旗鼓，以決背城一戰。」於是各曳女子下牀，九男子一絲不掛，翹其具，銳於蠆尾。九女子散髮裸裎，紅巾罅裹，陰溝渥丹，開如半椒。竟撤牀褥，鋪百花氈尺許，交錯而臥。似九對蟲蟻，往來蠢動，逞巧獻技，盡效道人掌上。

　　生正凝眸諦視，道人瞥開右掌，一惡鬼約八九寸，騰躍而出，竟登左掌，連捉而啖。條條粉膠，蜿蜒齒頰間。咀嚼移時骨肉都盡，繼探喉一吐，十八骷髏，紛紛墮地，出腰間索貫之，如牟尼一串，懸於項上，投道人袖中而沒。回視雙掌，了無一物。道人笑曰：「橫陳之戲，君觀之乎？」生問：「若輩何人？」曰：「皆如君等，以採戰求長生者也。」問：「惡鬼何名？」曰：「此尺郭，即淫魔也。仙家以清心寡慾，得臻上壽。若於欲海中求仙，淫魔一起，非以求生，實以喪生。君幾見九轉爐頭，盡煉春恤膠為續命丹哉？」生大悟，拜求仙指。

　　道人曰：「我非仙，何能授汝？」書十六字示之，拂衣而去。生讀之，曰：「內火不生，外火不煎，以水濟火，是以永年。」生自此擯去姬妾，究心元門正宗。一旦，棄家入山，莫知蹤跡。後三十年，零陵市上，有賣頃刻花者，儀容舉止，彷彿似之。

　　鐸曰：昔黃帝訪道崆峒，廣成子曰：「無勞爾形，無搖爾精，無俾爾思慮營營，乃可以長生。」然則鼎湖仙去，亦從清靜中來也。御女成仙，乃文成五利輩借以惑漢武帝者。美人度厄神仙藥。今安在哉？荗陵風雨，悔之晚矣！

　　眼前殺報
　　蒲城令某公，世戒殺生，而夫人暴戾，門以屠戮眾生為快。時值誕辰，命庖人先期治具。廚下豬羊作隊，雞鵝成群，延頸哀鳴，盡將就死。公憐之，謂夫人曰：「爾值生辰，彼居死地。我佛慈悲，尚祈夫人種福。」夫人叱曰：「若遵佛教，禁男女而戒殺生，則數十年後，人類滅絕，天下皆禽獸矣！汝勿作此老頭巾語。」公知不可勸解，歎息而出。

　　夫人闔戶晝寢，不覺身入廚下，見庖人磨刀霍霍，眾婢僕環立而視，忽魂與豬合為一體。庖人直前，縶其四足，提置白木凳，扼其首，持利刃刺入喉際，血流奔溢，痛徹肺腑。嘓然一聲，墮入百沸湯，挦毛刮垢，尺寸幾無完膚。既又自頸剖至腹下，痛極難忍，魂逐肝腸一時迸裂。覺飄泊無依，又與羊合為一體，懼極狂號。面婢僕輩嗤嗤憨笑，無一救援者。其屠戳之慘，又倍於豬，已而割雞宰鴨，無不以身受之。竊見屠殺已遍，驚魂稍就安貼。老僕攜一金色鯉來，魂又附合，一婢笑曰：「夫人酷嗜此，汝速剁作魚圓，以備宵饌。」庖入除鱗剔膽，斷頭去尾，置砧上錚錚細剁。此時一刀一痛，幾若化百千億萬身，受魚鱗寸磔矣。極力狂呼，移時始醒。小婢進曰：「魚圓已熟，請夫人夜膳。」遂立命卻去，回思怖境，珠珠汗下。

　　明日，囑公罷宴。公細詰之，具述前夢。公笑曰：「汝素不佞佛。若非受諸苦惱，安能放下屠刀也。」夫人亦失笑。自此斷葷茹素，同守殺生之戒云。

　　鐸曰：「雞跖盈千，羊頭累萬，一個舌尖斷送幾多性命。此段家食品，以越輅菌，綠施筍為盛饌也。仲叔豬肝，孝儀鯖鮓，盡佛門罪人矣！禁男女而戒殺生，抉其流弊，諸天佛子當亦無辭以應。不知聖門之書為賢智者說法，佛門之書為愚不肖者說法。為賢智者說法，造端乎夫婦；釣而不網，弋不射宿，使人在男女殺生上，體認個道理出來。為愚不肖者說法，只辦得個戒字。《楞嚴經》裡，譬嚼蜻於橫陳；《傳燈錄》中，指青梅為供養。要之西來本意，殊不在此。太常妻生世不諧，未見其一口清齋，便上蓮花台去。而鳩摩羅什任其娶婦，鄧州和尚且啖盡香積廚鳩肉也。誦李丹天堂地袱一偈，孔子、釋迦設教之心，有以異哉？」

　　腦後淫魔
　　棲霞山寺禪師豁堂，得傳燈宗派。予往師之，乞參大乘法。師曰：「汝淫魔日擾，何得引登覺岸？」予曰：「弟子幼讀儒書，長耽淨業，雖復好騁詞華，然文魔有之，淫魔未也。」師曰：「汝不知乎？淫魔，即文魔之變相也。如有定力，尚可懺除結習。」就座下設一蒲團，令予趺坐。垂眉閉目，戒勿少動。

　　兩時許，覺腦後忽開雙眼，有粉白黛綠者數十輩袂聯而來。始猶相視而笑，繼則擁背摩肩，揶揄萬狀。予兀坐不敢轉側。漸聞喁喁私語曰：「渠既指名相索，何復撇人腦後？」予不能忍，叱之曰？：「汝輩何處曾逢，乃謂予指名相索耶？」眾含笑自陳。一曰：「妾《報恩緣》傳奇中鄭玉奴也。」一曰：「妾《才人福》傳奇中孫佛姐也。」一曰：「妾《黃金屋》傳奇中李穎娘也。」繼有稱瑤英、紫鳳、媚蘭、繡琴者，皆舊制樂部中假借名色。予曰：「此空中語耳，何得有汝？」眾曰：「文章之靈，通於神鬼。故《驚鴻》一賦，洛水傳神，行雨數言，高唐入夢。誰謂陶令閒情，非實蕩心於裳帶衣領間乎？請即回身，勿羞當面。」予謹記師言，兀坐如故。眾笑曰：「是兒有口無心，只須於背後訾之，不必玷其真面目也。」繼復凝神細視曰：「怪道不肯回頭，不知何處偷得一雙慧眼，被他覷破。」言訖，化作敗紙，紛紛吹散，眼亦頓合。師曰：「幸有些子定力。不然，文魔可除，淫魔不可辟矣！」遂留座下，為予懺除口業。歸家後，燒其曲譜，不敢以歌場綺語，至疑生平之有遺行也。

　　鐸曰：「儒家有改過法，佛家有懺悔法。是言也，改過耶？懺悔耶？願普天下慧眼人，為我證之。」

　　癸卯九秋，偶過棲霞山寺，見壁上有吾師題詞曰：「合掌作膜拜，聽我懺平生。三吳妄男子耳，少小得枉名。第一讀書成癖，第二愛花結習，餘事譜新聲。因此墮塵夢，棒喝不能醒，仗吾佛，施法力，轉金輪，從此不識一宇，倒看《相牛經》。人遇鳩荼、嫫母，地禁詞章、樂府，到處少逢迎。面壁十年後，陪侍上瑤京。」此詞在未悟時耶？是儒家改過法。此詞在既悟後耶？是佛門懺悔法。質諸吾師，以為然否？

　　受業郟鎔謹志
第十卷    

　　道人神相
　　江陰某翁，富甲一鄉，年四十餘無子，買妾李氏，逾年舉一男。有道人款其門，閽人呵止之，喧聲達內座。翁出詢。道人曰：「山僻野人，耳名久矣，今來投謁，不過借此博一醉耳。何門者見拒之深也？」翁延之入，命家僮設酒具。道人連罄三十餘觴，都無醉意。翁異之，問：「道人有秘術，能賜教否？」道人曰：「僕無他能，惟相人富貴貧賤，差不謬。」翁啟冠，命道人相。道人諦視久之，曰：「君遍體俗骨，五官俱帶濁氣，臉上犬毛積寸許，此真富翁相也。惟額角一股清氣，深入肌裡，隱隱作餓墳，恐後此饑寒不免耳！」翁曰：「嘻！子言過矣！以予薄產，縱不權子母，閉戶食之，子若孫不能盡也。」道人笑曰：「是有定數，道人何知焉？」因令遍觀家人，都無言。適乳媼抱兒至，道人驚曰：「此即破家子也。」翁曰：「其相若何？」道人曰：「按是兒部位，歲十二當入學，十五登賢書，十六成進士，官翰林。蚤達，恐其不壽。」翁曰：「若此，則克家子也，何言破家？」道人曰：「才與財相剋。君所以坐擁百萬者，以五六世識不得一字。今有子能文章，登翰苑，恐百丈銅山，將歸烏有也。」

　　翁漫應之，道人亦辭去。

　　兒漸長，延名師教之。讀五經、《史》、《漢》，過日輒了了；而翁日持籌握算，百無一利，四五年虧本無算。兒年十二，果入邑庠；翁典鋪被火，賠累不下數萬。越三年，兒舉孝廉；翁置洋船七，盡覆於海，諸伙眷屬訟諸宮，貨其沃產，上下賄賂得免。明年，兒捷南宮，授庶常，迨泥金報至，翁與妻若妾，已僦居敗屋中矣。猶冀兒貴門庭，可以重整。不半載，卒於官，一家凍俄而死。

　　道人之言全驗。

　　鐸曰：「榜上名題，牀頭金盡。二指大風流帖子，禁財神第一靈符也。乃望子克家，寧甘破產，卒至填溝壑而不悔，翁亦人傑矣哉！」

　　和尚婆心
　　泰和真生，年弱冠，貌極豐美，而卓錐無地，寄居招提寺東剎。時西院來一顛僧，有奇術。私謁之，且訴其貧。僧曰：「讀書人貧亦何病？且富而濁，何如貧而清也？」生固請方略。憎曰：「欲求富，汝盍速死？」生憤然曰：「弟子欲苟活，故望師慈悲耳！奈何敢求生，反得死耶？」僧笑曰：「不惜命，是致富之術也。爾自愛，宜其貧矣！」以手摩頂，揮令去。

　　生歸輒病，病且死，因憶前言，重投西院。僧曰：「汝富心未死，吾當度汝一嘗苦趣。」納之左袖而出。時巨室某，貌極陋而家資鉅萬，後房姬妾疲於奔命，得消渴疾，氣屬如絲，彌留牀席。

　　家人環守痛哭。忽顛僧自外至曰：「勿哀，吾能活之！」眾羅拜地下。顛僧啟右袖向某一招，而以左袖拂面，長笑而去。亡何，某竟躍起，環視諸姬妾，似不識者，逐一詢之，且課其家事。眾以為生魂未定，故至顛倒，急進以參劑。而其實，即真生也。

　　真生自幸作富翁，亦深自秘諱。日則鮮衣美食，坐內堂會計田產，陳金銀几上摩弄之。或乘怒馬，隨俊僕，遨遊花街柳陌間。夜則擁諸姬妾，鏖戰之興到，則以西江錦裁大被，覆珊瑚七尺牀，左釵右粉，作團圞會。自謂前身未經之福，盡享於此矣。一日，引鏡自照，見狀貌甚怪醜，不似前此之娟娟楚楚者，意頗不愜。

　　潛諧僧寺，始拜謝，繼以情告。僧曰：「汝求富得富，願已足矣！尚欲於聲色貨利中，還本來面目哉？」於屏後喚一弟子出。視之，真真生也！問其姓氏，笑而不答，但曰：「一領濕布衫，煩君代著矣！」僧拍手大笑。真生亦頓悟，即日祝髮投座下，作弟子。後隨顛僧入五祖山，竟不知所終。

　　鐸曰：「不入苦海，何知彼岸？此八萬四千佛子，皆從煩惱場過來人也。黃面禿驢，腳跟未踏實地，而到處談空，豈非夢夢？」

　　蟪蛄郡
　　戴笠，綍齋觀察孫也。性豪邁，脫略邊幅。好讀《山海經》及《搜神》、《述異》諸書。一日大雪，醉眠午榻，見貴官賚詔至，曰：「郡君見召，速請命駕。」戴亦不問為誰，整衣而出。見門外一奴，控果下駒，執策以俟。戴即躍登鞍上，貴官導去。

　　至一亭，解鞍暫憩。見亭前溪水澄碧，萬朵芙蕖，嬌映水面。戴曰：「如此嚴冬，那得有此？」貴官曰：「此新秋時也！」戴叱其妄，貴官笑曰：「君中華士，真少所見而多所怪！請為君言其崖略。」戴唯唯。貴官曰：「吾郡去中華四萬七千餘里，名曰蟪蛄郡。以日為年，朝則春，晝則夏，晚則秋，夜則冬，無紀年書，視四時草木以為侯。今芙蕖出水，吾郡之新秋，中華之午牌後也。」戴大奇，欲再詢之。貴官怒驚起曰：「與君一席話，朔風漸凜烈矣！」戴一回視，果見芙蕖盡落，亭外古梅數本，含苞吐蕊，漸作凌雪狀。貴官促行，仍跨鞍而去。

　　見一城，榜曰：「延年」。男女衣著，小類中華，而項上盡懸金鎖，蓋用以祈壽也。時已薄暮，就宿外館。明日，至一富殿，貴官偕戴入見。貴官先繳旨。郡君曰：「汝去夏將命去，至今春乃復命耶？」貴官謝罪。戴聞之，知昨宵一宿，已同隔歲，因就拜座下。郡君起曳之曰：「卿知孤相召之意乎？」對曰：「鯫生愚昧，未測高深，乞明諭。」郡君曰：「孤有息女，未遭良匹，慕君盛德，敬奉箕帚。」戴頓首謝。時殿角薰風微動，蓋又交夏令矣。命賜浴招涼殿清波池，進以冰綃衣、芙蓉冠，引入麗雲宮，與郡主成禮。錦天繡地，簫鳳笙鸞，瓊樓十二重，無此銷魂處也。

　　旋導入後宮，見郡主綠雲高綰，旁插丹桂一小枝，俯首而語曰：「秋期深矣！」宮娥即為郡馬易冠服，設宴天香亭。酒三行，郡主起，執爵為郡馬壽，歌曰：「人壽幾何？對酒當歌。當歌不醉，如此粲者何？」戴亦答以《天香桂子》之曲。郡主笑曰：「郡馬尚以為秋耶？」命宮娥捲簾，則冰箸垂簷，雪正在山茶樹上紅也。乃撒酒筳，以紅燭導入內寢。宮娥漸散去，促郡主緩裝，郡主曬曰：「三十許人作新郎，尚如此急色耶？」戴笑曰：「卿此間以日為年，則春宵一刻洵千金值也！」郡主亦笑。遂滅燭登牀，繡衾同夢。

　　迨朝暾甫上，而宮娥竟報海棠開矣。阿監奉郡君命，召郡馬賜櫻桃宴，三品以上盡陪侍。俄見一小宮人，以五彩盤進長命縷。郡君即命駕，敕郡馬於洗馬河同觀競渡。桂槳蘭橈，繡旗綵幟，魚龍百戲，迴翔簫鼓間。瞥見河畔柳漸作黃色，旋命回駕。一路紅樓，珠簾高卷，筳前瓜果，正兒女子穿針乞巧時。停鞭笑指，聯轡徐行，一時風交集。郡君謂郡馬曰：「此真『滿城風雨近重陽』也。」急縱馬而歸。比入宮，宮娥奔告曰：「郡主誕麟兒，請郡馬赴洗紅宴。」郡君命戴入視郡主，暖爐榻上，看兒提戈取印；試啼聲，真英物也，名曰阿英。由是戴日坐宮中，弄兒調婦。不半月，阿英已行冠禮。

　　又數日，郡君薨，郡馬權攝朝政。

　　一日，見郡主面有皺紋，鬢斑斑作白色。郡主曰：「妾馬齒加長矣！請為君置妾媵。」於是廣選良家充掖庭。夜與郡主坐鴛鴦寢，話曩事。忽問曰：「予來幾日矣？」郡主曰：「六十有二年。」郡馬曰：「勿相戲。憶與卿定情時，潛以指甲搔背癢，卿匿背仰臥，於驀起而就之。卿笑曰：「儂欲保棧道，特使汝度陳倉矣。『回思此景，宛然如昨。」郡主笑曰：「此君兩月前事，故言之歷歷。以妾視之，如絳縣老人對甲子矣！」

　　戴嗒焉若喪，低首籌思，忽懷鄉土，因乞與郡主同歸。郡主曰：「山川既異，歲序亦殊。君請暫歸，妾不能偕也。」明日，以朝政委諸阿英，束裝作歸計。郡主餞別於宜春殿，泣曰：「妾已暮年，旦晚或填溝壑。如不以白頭見棄，願一來。」繼而曰：「轉瞬百年，來亦恐無濟耳！」阿英亦牽次泣下。戴大悲，戀戀不忍去。聞朝臣盡候送於哀蟬驛，不得已垂淚而別。

　　比及家，見身僵臥榻上，家人環集省視。岸然登榻，豁焉而蘇。問諸家人，曰：「君醉死兩月餘矣！」戴大呼異事。因有重來之約，輾轉不釋於杯。

　　後三月，復夢入其處。問郡主。曰：「死已八十餘年。今葬於翠螺山。」比問阿英。曰：「仙矣！」問舊所御妾媵輩，曰：「盡亡矣！」朝臣相見，無一識者，遂鬱鬱而反。

　　醒而歎曰：「百年富貴，傾刻間耳；世有達者，不當作如是觀哉！」重閱《山海經》及《搜神》、《述異》諸書，俱無其說。囑予記之，以質世之好談荒誕者。

　　鐸曰：仙家有縮地法，不聞縮年法也。然麻姑雙鬢，一半成霜，青牛老子，已頹然曳杖矣。壺中日月雖長，一彈指頃耳，齊彭殤之論，洵非妄作。

　　蜣螂城
　　荀生，字小令，竟體芳蘭，有「香留三日」之譽。偶附賈舶，浮槎海上；忽腥風大作，引至一島。生捨舟登岸；覺惡氣熏蒸，梗喉棘鼻，殊不可耐。正欲回步，忽見一翁，偕短髮童談笑而來。見生，大駭曰：「何處齷齪兒，偷窺淨土？不怕道旁人嚇煞！」生怪其臭，退行三四步，遙叩姓氏。翁亦以手擁鼻；遠立而對曰：「予銅臭翁孔氏，此名乳臭小兒。因慕洞天福地，自五濁村移家於此。蒙鮑魚肆主人見愛，謂予臭味不殊，薦諸逐臭大夫，命司蜣螂城北門管鑰。汝遍體惡氣，若不早自斂藏，將流染村墟，鬱為時癘，其奈之何！」生欲自陳，翁與短髮童大嘔不止，蒙袂疾趨而去。生大異，欲徵其實，以兩指捺鼻而行。見一處，盡以糞土塗牆，四面附蜣螂百萬，屹如長城。生振襟欲入，忽聞城中大嘩曰：「瘴氣來矣！速取名香辟除戶外。」生遙睨之，牛溲馬勃，門外堆積如山陵，生益不解，忍氣竟入。見生者，狂奔駭走，不顧而唾。生亦惡其穢，反身而遁。眾喧逐之。生失足墮圂藩，撐扶起立，懊悶欲死。而眾已追及，欲縛生，遍體摩嗅，自頂至踵，忽大驚曰：「何頓薌澤若是，真化臭腐為神奇矣！」急謝過，引生居客館。廁石作階，溝泥堊壁。庭下有一池，色如墨，生解衣就浴，愈濯愈臭，且漸透入肌裡。生急起，仍取舊衣著之。

　　翊日，有富商馬通家招飲。延至一堂，顏曰「如蘭」，旁有一軒，曰「藏垢」，軒以後曰「納污書屋」。筳上無他物，餒魚敗肉，蔥灤蒜菹而已。生自浴後，亦漸不覺其臭，大啖之。已而自探其喉，穢氣噴溢。主人鼓掌而笑曰：「氣佳哉！蕉蕕可同器矣。」孔翁聞其事，不信，訪於客館。見生，愕然曰：「君真沾己自好人也。舊時羶行，糞除盡矣！」遂與訂莫逆交。

　　生恐賈舶久待，詣孔翁告別。翁張筳餞之。引入後室，見三十六糞窖，森森排列，窖中金銀皆滿。翁取赤金數錠以贈。並喚一女子出，蓬頭垢面，而天然國色，翁笑曰：「此阿魏，即蒙不潔西子後身也。君無室，盍挈之行。」生拜謝，捧金挈婦，辭別還舟。

　　賈人失生半月，維舟凝待，遙見生來，大喜。甫登舟，穢氣不可近。陳金几上，尤臭不可堪。及阿魏登舟，萬臭盡辟，眾心始安。

　　後歸家，生偶遊街市，人輒掩鼻而過。惟與阿魏居室，則不覺其臭。出所贈金易諸市，人大怒，擲而還之。三年，阿魏死，生所如不合，鬱鬱抱金而沒。

　　鐸曰：「蜣螂抱糞，人惡其穢。而轉之金顏篤褥中，適速之死耳！以是知生於香者，亦必死於臭也。紅粉長埋，黃金失色，止剩個臭皮囊，無從洗滌矣。哀哉！」

　　鬼嫖
　　五弟芷生，癸卯登賢書第一。丁未歲，計偕北上，夜投富莊驛旅舍。客滿，借宿村莊。時月浸破簾，風鳴敗紙，伏枕不能成寐。起步前庭，轉入後舍，見荒園廣可三畝。有禿鬢嫗，蹣跚樹下，高語曰：「今夜風月頗佳，客中兒必有作青樓夢者，盍召之來！」已而群豔坌集。嫗作微怒曰：「汝等日坐閨中，賭樗蒲，嗑瓜子，長恁嬌惰，爾娘喝朝露度長日耶？」群唯唯聽命。嫗附耳久之，群向東南角招以手。亡何，眾客至，商服儒冠，不一其類。鋪五色氈，席地團坐。姬往來蹀躞，陳肴列饌，似儲待者。繼而酒闌，笑語亦漸倦。嫗鼓掌笑曰：「窗燭灰矣！銀河鵲橋已駕，癡牛騃女，猶相對作閒坐哉？」眾盡起。嫗導以燭，群豔擁客轉入一草蓆去。

　　芷生素負膽力，潛往瞰之。見中設數十竹榻，眾客各抱一夜叉臥，鼻聲四起，朱髮偎肩，血唇遞舌，間有枕鬼面於臂，而夢中喃喃作嬌喚者。正驚駭間，一老夜叉手持銅管，約長七寸許，向客腦後插之，嗚嗚作呼吸聲。捫搎幾遍，末至一客，曰：「是無腦者。且遍體酸中作臭氣，令人殊欲嘔。」揉其目，曳於牀下。芷生拍檻大呼曰：「門外有莽漢，老魅何敢爾？」眾嘩然曰：「新貴人至矣！」轉瞬盡散。

　　候天曉，登車就道。見富莊驛諸宿客，盡呼腦痛。中有一人，目瘇如桃。詢之，以秀才納監，入都謀上謄錄館者。芷生微哂之，是科捷南宮。

　　鐸曰：「脂刀截骨，花箭攢心，一片歡場，即狠羅剎湯沐浴也！不早回頭，恐盬其腦者至矣！」

　　神賭
　　穹隆山廟，廊下有神像二，緋袍錦帶，烏帽皂靴。其旁各塑一夫人像，珠冠繡帔，儼同命婦。二神同院居，僅隔一牆。

　　一夕，有廟祝宿廊下，忽見左座一神，竟趨右座曰：「今夕更漏頗長，伏枕不能成夢，盍一作樗蒲戲？」右座者笑曰：「牧豬奴！賭興又發耶？但我輩近日香火零落，何得有現注？」左座者曰：「請以籌馬，負者明日覆算。如不歸，當以新婦准負債。」右座者笑諾。於是，折香為籌，鋪蘆作席，二神相對坐，呼盧喝雉，約兩時許。右座者起笑曰：「熱中人敗北矣。

　　歸且休，明日當以七香車送新婦來也！」左座者喪氣而散。廟祝異之，明夕，仍宿廊下。見右座者竟詣左座，責負甚急，並索婦；夫人聞之，怒詬其夫曰：「黑心賊！汝當日在修文殿鬻選時，幸儂脫簪珥夤緣得一官。今以淫賭，輒將枕邊人作孤注，天下負心人有若是哉？」左座神垂首不作一語。右座者索愈力，狂嘩不休，繼以漫罵。幸其婦隔牆喚，始引去。自此，無夕不爭。

　　廟祝厭之，白於董事，竟具鼓樂，送左座夫人亦登右座；喧聲始絕。而所隔一牆，旋修旋記。識者曰：「是新夫人不忘故夫也。」命築牆者留一穴以為瞰夫之地。牆自此遂不復圮。至今土人呼為輸贏廟。好賭者引為笑柄云。

　　鐸曰：「貪淫殞命，好博傾家。花骨頭之禍，不減於粉骷髏也！謂予不信，請虛左以待。」

　　夢裡家園
　　淮南阮生，小字莘郎，幼失怙恃，相依乳媼家。一日，夢父執某招之去，曰：「妝父近作泰山宣敕司，有遺宅在東門外；命汝掌守，勿教荒落。」遂相將俱去，約三里許，曰：「此予家也，幸少憩。」

　　攜手而入，見一垂髫女郎，當窗理繡，戲唾絨粉壁上，以指甲挑作雙連環，對壁嬉笑；某嗔喝曰：「客來矣！倚嬌弄憨，是何態度？」女郎抱繡而走，金剪墮地，回身笑拾，私語曰：「何來生客？直恁牝吆喝辟人？」生問為誰。某曰：「此予癡女，年十五矣。前為楚江王妃刺博山交龍錦，觀者贊其慧心。然無母之兒，未免幼失教訓耳！」生極力稱獎。

　　少頃，相攜出戶，復至一處，曰：「是即汝父所營之菟裘也！」出鑰脫鍵，重重啟辟。堂奧藩廚悉備。後有樓三楹，中貯書籍玩器，左則錦繡盈箱，右則金銀滿庫，幾於目迷五色。某曰：「此汝父二十年心力，守之勿浪擲也！」生俯首小語曰：「未有室家，與誰同守？」某曰：「汝未聘耶？如不棄嫌，願以癡女敬奉箕帚。」生頓首謝，並問其期。某曰：「視明夜三星照鴛鴦樓角，吾當以油壁車送新婦來矣！」言畢而去。即有婢僕數輩，鬻身門下。生命掃除庭榭，設几列筵。

　　庖人樂部，及一切瑣碎事，無不預為經理。憊極就寢，一轉側間，依然乳媼家破牀革榻也。初疑妖夢無憑，付之一哂。明夜，仍至其處，即有婢僕輩，迎候於門曰：「魚軒已發，乞新貴人更衣以俟。」時堂上絳蠟高燒，笙歌迭奏，重廊復榭，處處張以錦幄。亡何，綵輿停駐，籠燈數十，簇擁花氈，與新人交拜訖，導入內寢。燭花影裡，卻扇偷窺，較初見時尤矜嚴也。緩裝卸服，擁入重幃，夫婦之樂，有過於畫眉者。

　　曉雞三喔，著衣下牀。但見乳媼抽衣疊絮，摸索牀頭。攝神癡想，自辰及酉。偶倦伏几上，一青衣婢至曰：「閨中有命，乞主人移玉。」生遂去。入門見報喜者環立堂下。生不解，入問細君。曰：「妾聞修文殿缺一掌案官，以千金寄吾父，夤緣得此職。

　　請為郎易冠帶。」生笑曰：「僕向欲青一衿而不可得，今而知得官自有術也。「遂華服乘軒，上修文殿公署。繼往岳家致謝而歸，謂新婦曰：「閒曹不足以致富，尚當治生產。」出橐中金，命幹僕作負販計，買絲積穀，幾同壟斷。生日在夢中，出了公事，入操會計，婦亦勤儉持家。不十年，擴充父業，為黑甜鄉第一富貴家矣！

　　生每誇諸乳媼。乳媼曰：「惜是夢境。不然，官人大富貴，當不向此間作啖飯處。」生大笑曰：「吾以醒為夢，以夢為醒淦。半生衣食吃著不盡矣！且天下享富貴者，何必非夢中之人哉？」遂作《述夢記》以自志。予文其說，以告世之日在夢中者。

　　鐸曰：「吾嘗謂富貴中人，不過做得一場好夢。然則做好夢者，亦當以富貴中人目之。惜乎好夢不長，富貴無幾時耳。若阮生者，可以長富貴矣！」

　　命中姻眷
　　真州丁生，年十七，聘衛氏，未娶而夭，將論婚世族，就術者算之。術者曰：「君命不宜耦人類，後當娶獸婦。」丁怒曰：「予即不肖，亦腼然人面也！何至下婚於毛族？」術者曰：「以命論之，當不爽。」百計求凰，果無一遂。

　　後薄游於楚，泊舟中峽。忽有猿雛數十輩，緣崖而下，躍登鷁首。舟人喧逐之，擔囊負篋，紛紛登崖而去。正嗟異間，數老猿舁一籃輿至，牽曳推挽，捺生入坐。舟人力解不脫。扶輿上肩，飛登絕壁。至一洞府，累石為門，塗泥作砌。生不得已，下輿入，堂上一翁拱立而俟，狀貌不甚詭異，曰：「汝丁慶雲之子耶？」曰：「然！」翁曰：「僕與爾父為總角交。十八年前，浪跡於此，因贅於袁氏，生一女，未遭良匹。今幸文旌遠駐，故令童僕恭迎。倘不以異類見憎，願諧婚媾。」生觳觫未敢應命。

　　忽一老婦出。翁曰：「此拙荊也。」生略睨之，碧眼赤肥，兩權毛卷如反蝟，向翁耳語，喋喋不知作何詞。裝女覆巾而出，曳令交拜，導入別洞。揭巾微視，額下毛濃團密裹，人面不知何處。生憤氣而寢。夜半，女潛就之。生叱曰：「爾欲通人道，當俟皮毛脫落時也！」女慚而退。

　　明日，臨澗自照，似深恨其醜，遂奮身投於澗底。失大聲呼救，一家奔集，指揮眾轅，力引而出。扶掖歸洞，蒙被僵臥，竟體發痛，痛定而癢。女爬搔幾遍，毛應手墮落，積如亂絲。教日而起，面白皙如玉，益以秀麗。視之，真天人也！生笑曰：「今而知人獸轉關，止爭一番洗伐耳！」是夕，遂同寢處。

　　明晨謁其父，父驚喜欲狂。母見之大怒，曰：「生女不肖，老奴亂我種矣！」因詈其夫，並逐其女。翁急具肩輿二乘，令女隨婿仍送至舊處。

　　舟人自失生後，凝待將及一月，見生偕美婦來，大喜，載與俱去。後生自楚反，重至其地。女欲定省其父，而峭壁危崖，無路可入，零涕而歸。

　　鐸曰：「一日伐毛，百年美眷，即謂術者之言不驗可耳！」

　　臭桂
　　祁門縣署東，桂樹一株，花而不香，土人醜其名曰「臭桂」。一夕，有道者偕老翁乘月而來，吟嘯其下。道者指樹笑曰：「此蟾宮第七株也。」翁曰：「月府仙葩，其香倍於鷲嶺。茲何索莫若此？」道者曰：「記八百年前，月主新廣寒殿，緣此樹礙其殿角，命吳質移去。適被罡風吹墮塵世，偶為錢神拾取，將植諸銅山之上，因而其香忽斂。錢神惡之，棄置於此。」翁曰：「銅臭逼人，疾之固善。然簸弄狡獪伎倆，反由此而得臭名，亦矯情者之自取也！」道者笑曰：「吾當為花一洗此辱。」舉袍袖繞樹三匝。亡何，異香飄拂，馨聞數里。忽西風頓作，金粟紛紛墮地。花中各現一美人，霓裳羽衣，蹁躚起舞。中有一女子，掠削作鳴蟬髻，旁貼翠鳳翹。鳳咮銜赤珠一粒，光與月色相射。道者曰：「阿簧恃姮娥寵，久不隸鈞天部，今夕當為我一歌。」女子含笑，倚樹而歌曰：

　　金風飄兮玉露晞，天孫遲我兮銀河之西。嫌龍腥兮不肯騎，跨彩鳳兮拚飛。銅壺漏轉兮星影低，玉宇高寒兮我將誰依？攬桂樹號涕洟，逝將去此兮與子同歸！

　　歌畢，西風又作，煙飛霧卷，美人忽不見。所墮花，仍吹醫綴滿樹。翁曰：「得今夕一番遊戲，而此花留香萬古矣！」道者曰：「無聲之聲，乃為正聲，無味之味，乃為至味。吾終願以無香全此花之真也。」復舉袍袖拂之，香氣盡散，偕翁談笑而去。

　　鐸曰：「淇園綠竹，盡塞瓠河，鐘寺喬松，且充麈尾，蔡中郎座上琴材，亦曾從爨下來也。歸真反璞，終身不辱，吾於此樹信之。邴原繫錢樹上，當世神之，遂成淫祀。此樹不為錢奴所惑，宜湮沒無令名也。然抱此孤芳，終邀獨賞，有志之士，尚當以此為法。」

　　祥鴉
　　俗傳鵲報吉，鴉報凶。故聞鵲噪者，咸有喜色；一聞鴉聲，群必厭逐之。而予獨好鴉而惡鵲。庭中舊植槐樹一株，鴉巢共顛。

　　遇雨晨雪夕，鴉無所得食，必設米於庭而飼之。每當朝曦初上，鴉即迎日而立，刷項梳翎，翹尾側目，備極其態，而獨不善於鳴。

　　予時拍手喧呼，以引逗之，而鴉殊緘默之甚。

　　戊子元旦，飛鳴入室，三晝夜不去，予於是秋報捷。寄托應禮部試，家中人佇望泥金，曉起拱侯樹下，冀其一吐好音，而鴉竟掉頭不顧，予亦下第歸矣！

　　癸卯春，鴉聲大噪，是年予弟芷生登賢書第一。遂設食庭中，招鴉而告之曰：「予五薦不售，已不作春明夢想。自今以後，無復相煩。俟吾弟得意南宮，當養精蓄銳，努力作鳳凰鳴也。」鴉首肯者再。是冬，大風覆巢，折其左翼而斃。

　　迨丁未歲，吾弟成進士歸，百千烏鵲，噪集盈門。予追念是鴉，欷歔累日。
　　蓋鵲但知因人成事，而鴉實能識人於未遇時也。爰志之，以告世之惡鴉而好鵲者。

　　鐸曰： 鳳鳴喈喈，鴉鳴呀呀。鴉豈其苗裔耶，何聲之和也？若獻媚如鵲，庸惡陋劣，殊不耐聽。朱丞相遇之，當燎其毛，王荊州見之，定探其鷇。
第十一卷    

　　老僧辨奸
　　嚴分宜未貴時，與敏齋王公讀書菩提寺東院。一日，同閱《荊軻傳》至樊於期自殺處，嚴曰：「此呆漢也，事知濟不濟，輒以頭顱作兒戲耶！」遂大笑。王曰：「烈士復仇，殺身不顧，志可哀也！」遂大哭。又閱至白衣冠送別時，嚴復大笑曰:「既知一去不還，乃復遣之使去，太子丹真下愚也。」王又大哭曰：「壯士一行，風蕭水咽，擊筑高歌，千古尚有餘痛！」繼閱王囊提劍斲，箕踞高罵，嚴更笑不可抑，曰：「是真不更事漢。不於環柱時殺之，而乃以謾罵了事。」王更涕泅沾襟曰：「豪傑上報知己，至死尚有生氣。銅柱一中，祖龍亦應膽落。」一時，哭聲笑聲喧雜滿堂。一老僧傾聽久之，歎曰：「哭者人情，笑者真不可測也。二十年後，忠臣義士，無一遺類矣。」後王官中牟縣令，頗有政聲。而嚴竟以青詞作相，專權誤國，植黨傾良，為明代奸邪之冠。老僧預知之，而不能救，殆佛門所謂「定劫」歟？

　　鐸曰；傳言愚忠愚孝，有旨哉！ 古之亂臣賊子，皆聰明絕頂人也。是故，士不重才而重德。

　　青衣捕盜
　　粵東某公，為河塘臬憲。有聶姓者，以人命誣服。公昭雪之，獻女書兒為婢。公鑒其誠，納之。公夫人御下嚴，箕帚而外，課以針指。書兒不能學，日加鞭撻，俯首順受而已。

　　後公以罣誤，解組歸。時棗樹林有盜首曰賽張青劉標，善用流星彈，一發五丸，無不奇中。次日鐵拐子朱健，善用一鐵拐，曾擊真武殿前石鼓，碎若粉。橫行綠林，捕盜者不敢正眼覷。

　　公稔之，戒備而行。時已薄暮，聞林中鳴鏑聲，公股栗，夫人色如土。侍從僕御，無不色變。書兒從容進曰：「麼麼鼠輩，何敢犯大人駕？如渠不欲生，婢子手戮之可也。」乞公前騎，徒手而去。叱盜曰：「賊狗奴，識得河南聶書兒否？」盜笑臼：「我輩但要得錢兒鈔兒，書兒何所用哉！」書兒怒曰：「若輩死期至矣，敢戲言！」盜亦怒，驟發一彈，書兒右手啟兩指接之；又一彈，接以左手； 第三彈至，以口笑迎之，噙以齒。盜驚，又發一彈，書兒仰臥馬背，以雙蓮瓣戲夾其丸。第五彈至，書兒即發腳下丸抵之，鏗然有聲，去三十步遠。騰身而起，吐口中丸，大笑曰：「賊奴技止此耶？」一盜解鐵拐而前，書兒手奪之，曲作三四，盤揉若軟綿，擲諸地，笑曰：「爾娘灶下棒，亦持來恐嚇人，大可笑也。」兩盜失色。書兒即出手中丸，左右彈，兩盜盡斃。群盜羅拜馬前乞命。書兒曰：「汝等何足污我手。」喝令去。

　　從容回騎，稟白於公曰：「托大人福庇，幸不辱命。」公及夫人皆異之。繼而問曰：「汝具此妙技，何不能拈一針？」書兒曰：「長槍大劍，婢子年十一二時，搏弄慣矣。一針入手，不知作何物，是以不能學耳。」又問：「鞭撻時何便俯首受？」曰：「老父命婢子來報公大德，小有忤犯，是報怨也，婢子何敢！」於是夫人亦喜。歸家後，勸公納為側室。生子某，後為滇南縣令。往往躬牽吏入山捕盜，大有母風焉！

　　鐸曰：吾向讀《馮暖傳》，而知當日無薛債之役。客無能　一語，至今幾成鐵案。英雄寄人籬下，畢生無可插腳，恐為廝養輩下眼覷耳！書兒遇盜，其厚幸乎？有疑口逆齒噙之說為過神其技者，然不聞《列子》之言乎！飛衛學射於甘蠅，諸法並善，惟齧法不教。衛密持矢以射蠅，蠅齧得鏃矢還射，衛繞樹而走。則書兒此技，亦有所受之也。牛羊之眼，相兒女子猶失之，況相天下士哉！

　　正士驅邪
　　樵陽郡韓公，貌文秀，而性好武事，日馳馬試劍為樂。未貴時，攜一健奴，出遊五嶽。中途遇雪，投止枯廟。

　　一更後，雪月交輝，公起立簷下，四望皎然，曰：「真琉璃世界也。」忽陰風四襲，一猙獰惡鬼，昂首直入。公拔劍相迎，健奴大驚，犬伏地下，一以兩手抱公左足，見惡鬼漸長，始猶高與簷齊，繼則出簷者約三丈許。仰見公狀貌亦變黑面赤髯，挺身而立，身亦漸長，高出於惡鬼者又約三丈許。鬼身頓縮，伏地而拜曰：「公烈丈夫也。人無富貴貧賤，神氣俱高十丈。自作一虧心事，神氣即短一尺。故眼前之賦形宇宙者，上者長不滿五尺，次者三二尺，下者塌地如三寸錐。而公獨保其元神，異日之立地頂天者，非公而誰？勉之勉之！」言畢而逝。

　　健奴見公亦如故，起述所見。公竟茫然。後公位至總戎。平寇陣亡，崇祀義烈。所遺《伏鬼圖》一卷，焦而虯髯，非其本相。而里中有鬼祟，請其像鎮壓之，輒遁去。故至令有賽鍾馗之名。

　　鐸曰；百尺樓頭，元龍豪氣；旦旦伐之，則掃地盡矣！塌地如三寸錐，猶非充類盡義之論也。

　　惡客除淫
　　金山寺老僧普靜，畜一猴，毛色盡白，日鎖諸佛殿上，令聽講。一夕，脫索去，老僧歎曰：「業畜淫心未斷，必殺身。二十年功行，斷送卻矣。」

　　會有陝商某，僑居鐵甕城，好畜美姬，婢女僕婦亦端好。一日，有褐裘少年款其戶，自言申姓，困苦塵囂，願假園亭以憩。某素有斷袖之癖，覬其貌美，許之。夜詣其閣，見牀無衾褥；笑曰：「榻冷如冰，抱衣難臥，如不以賤軀為累，當移襆被來。」少年許諾。某命家奴攜錦褥，並鵝黃綾被陳榻上而去。

　　某曳少年同臥，潛私之。少年笑曰：「被君輕薄，從此冠而釵矣。」某亦笑曰：「汝誠匿我，當廁諸金釵之列，豈敢視為外宅兒哉。」由是少年出入閨闥，某亦不禁，漸私其婢女僕婦，繼並亂其姬妾。初猶作宵戰，後竟白日宣淫，漫無顧忌。某素嬖之，不能驟加呵逐。

　　一心腹友至；某潛與商榷。友曰：「開門揖盜，罪誠在汝。必欲除業種，當先斷其淫具。」某曰：「宮之乎？」友笑曰：「割雞焉用牛刀。」某固問之，答曰：「世有不持寸鐵而可下人腐刑者，特癡兒不察耳。」某請計，友曰：「此間有一娼，小字雪狗，下體發巨毒，盍召之來。」某從之。

　　亡何，雪狗至，口脂面粉，煙花中主帥也。某藏諸閨閣，夜令就少年寢。少年得雪狗，果大喜。雪狗本娼家婦，素善房術，少年又健戰，朝夕攻毒，殊無覺察。不半月，少年兩顴漸赤，時以手插褌際，似搔癢狀。又半月，雙眉頓蹙，呻吟作痛楚聲。越數日辭去。然兩三日必一來，來則與雪狗聚。後數日，不能步履，拄杖傴僂而至，與雪狗偎抱，竟夕轉側，不能興雲雨。雪狗故握其莖以掉弄之，砉然而脫。大聲呼痛，下牀覓杖，踉蹌遁去。雪狗就燈下出掌視之，見一具約五寸許，皮肉交黏，血淋淋如塗朱。嗣後竟不復來。

　　友人至，笑曰：「宮刑已驗，但君以繡幃作蠶室矣。」某笑謝，並以百金賞雪狗去。

　　後聞金山塔頂，有一白猴，下體潰爛而死。老僧瘞諸塔下，歎曰：「誰家惡毒兒，至此慘殺。然淫根盡拔，可以淨體皈三寶矣。」某囑友隱秘其事，而雪狗反為人詳言之。

　　鐸曰：癡兒噬毒，必至喪身；浪子回頭，已成滅鼻。幸制心猿，勿投饞犬。腐刑最下，其共凜之。

　　芙蓉城香姑子
　　震澤彭生，少年倜儻，豔文簫彩鸞之事，欲求仙侶。父母擇配，屢梗命。一日扁舟臨湖上，見上流浮芙蓉一瓣，拾視之，有小詞一闋，曰：「小敷山下水溶溶，記相逢。欲採蘋花，可惜遇東風。午橋煙雨濃，不如歸去夢簾櫳。小樓東，留得闌干，一半月明中。夜涼花影重。」心異之，捨舟登陸。

　　百步外，芙蓉萬本，張如錦幄。至則朱戶沉沉，銅環晝掩。忽青衣媼啟扉出視曰：「彭郎至矣。」導引而入。鳳屏東畔，一女子款步而來，彭趨揖之。女曰：「妾芙蓉城香姑子也，久墮塵寰，未逢佳士。知君夙企仙緣，故借塗鴉，引桃源入桌耳。」彭曰：「荷蒙仙眷，提掇凡愚，一生為奴亦不憚。」女笑曰：「君真癡於情者。」命青衣媼掃除內室，中設兩榻，以備寢處。

　　至夜，女宿東隅，請彭西向。彭曰：「既睹芳容，當親玉體。何復咫尺巫山，使人介介。」女曰：「仙家夫婦，只在神交。若以形骸為愛，則秦弄玉早抱子矣，何簫台上至今無雛鳳聲也。」彭強就摩挲，而終不著體。女曰：「郎君濁氣未除，縱欲勉同衾枕，尚隔一層。明日為郎燒換骨丹，三日而成，服之始能歡會。」彭不獲已，退寢別榻。晨起，女採藥三山，配入丹鼎，命彭朝夕守之。彭日啟爐，以觀火候。女哂曰：「狂郎情急矣。」彭曰：「餓者急於食，渴者急於飲，人情類如是耳。」調笑間，而舟人跡至，因父病殆，母馳書招之。彭念指日丹成，可以近麗人而登仙籍，見母手書，頗不懌。女促令暫歸省視。彭曰：「死生有命，歸何益哉。且此間樂不思蜀矣！」女勃然曰：「有兒女情而無父子性，必非仙器。縱爐頭丹熟，換骨亦無濟也。」遂立毀其爐。彭曰：「即不敢妄親香澤，還望度我一登仙闕。」女怒目不語。一回顧問，青衣媼化為彩鳳，女跨之而起，歎曰：「是兒全無心肝，大羅天豈無父之國哉？」冉冉入雲而沒。花木廬舍，一時頓渺，舟人亦不見。彭懊恨久之，尋道而回。　 鐸曰；仙家夫婦，只在神交。千古名言，可為蘭香萼綠輩解穢矣！帝闕仙班，必求孝子，則伯陰棄母，梅福絕親，盡謂妄人之附會也可。

　　掃帚村鈍秀才
　　定陶富室某 三代有善人之目。子年十四，欲延舉業師，選擇良苛，遷延未決。一夕，夢有人告之曰：「汝欲延師，非吳郡掃帚村某秀才不可。」醒而異之，束裝詣姑蘇，一問掃帚村，在郡西僻壤。

　　至則野曠人稀，無可問訊。忽一老翁曳杖而來，某趨叩之。翁笑曰：「某秀才，即是老朽。」遂具達誠意，並欲隨至翁家。翁曰：「蝸捨不足以容貴客，既蒙寵召，即此同行。」某大喜。載與俱歸，命兒受業座下。
　　翁督課嚴，夜以繼日，無間寒暑。所讀文，成宏制藝外，皆翁平日窗課，以及歲科諸試作。弟子文或不佳，自作一藝、令其誦法，是年游於庫。復抄昔年闈中諸落卷令之讀，凡一切時下清真雅正登上選者，咸命規仿其利。春秋兩闈，連戰皆捷。某大喜，置酒為先生壽，且曰：「先生出其徐緒，即令豎子成名，何乃自甘蠖伏，以青衿終老牖下？」翁欷歔久之。某詰其故，翁曰：「言之勿怪。僕非人，鬼也。少時不謹細行，有慚名教，以至困場屋五十餘年，未得一掇科第。而室人儇薄，謂僕文不合時宜，致遭廢黜，日以鈍秀才相誚，鬱鬱賚恨而終。今稔高門積福，故借德澤為文章吐氣，使知一生潦倒，非戰之罪；且令天下知拾巍科登高第者，在此不在彼也。」言訖，撫膺一慟，倒地而沒。

　　某駭歎良久，感翁教子之德。重至其地，見老屋一椽，停棺左側，有老婦執炊爨下，詢之，曰：「此先夫也，亡三年矣。生時嗔以鈍秀才呼之。臨終謂我曰：『於德薄不能置青雲，以博封誥，後當以文章貽汝福也。謹記此言，勉延殘喘。』」某聞之倍增慘悼 出千金恤其家，並極力營葬而歸。後於謁選得縣令，迎養老婦以終老焉。

　　鐸曰：「土先德行，次及文章。故春秋榜上，大半積福兒郎也。青年失德，白首除名，雖鬼帳傳經，終當食報。視方三拜之登科，又遜一籌矣。嗟夫！」

　　三杖懲奴
　　元和令常公養蒙，愛民重士，神於折獄。里中有惡權與主婦通，而礙於其子，唆主婦以忤逆控縣。公廉得其實，拘叔氏舅氏，一並聽鞠。

　　至日，喚惡奴上，問：「兩黨親族，俱不列名，爾何抱主婦控？」惡奴曰：「小人蒙主人豢養，日望小主成家，不意下流自居，主母束之，反肆抵觸。赴愬兩黨親族，視同秦越。不得已，冒嫌抱控。」公曰：「忠心為主，勞怨不辭，汝可謂義僕矣。」惡奴頓首曰：「小人素有好人之目，里黨所共知也。」公頷之。

　　喚件激兒，年十四五，間插儒雅。訊其逆母之故，但流涕不言。公偽怒曰：「不孝之罪，律有明條，三尺法何可輕有。」遂飛簽下。兒痛哭，叔與舅代為哀免，而惡奴面有喜色。公顧而笑曰：「爾小主尚在童年，刑杖一下，立當斃命。汝素好人，且受主人數年豢養，盍代杖？」呼兩旁隸曳下重杖，曰：「代不孝者杖，勿從輕也。」責至四十，血肉交飛。繼又罪其叔曰：「爾與乃父為同胞，而不能禁約其姪，至令以忤逆播聞，亦當受責。」叔伏地乞恩，公笑曰：「一客不煩二主；有好人在，爾勿畏也！」又曳下代責二十，並喚舅氏上，曰：「母子之恩，本於天性，汝妹即欲控告，「何難一言勸阻，乃袖手旁觀，釀成家變，本應重責爾罪，但年老龍鍾，不堪受杖，奈何？」因顧惡奴曰：「本縣今日勉出大力，成全汝好人之名。」又飛簽欲責。惡奴勢難再杖，叩頭乞免。公大笑曰：「汝推主母面情，亦當為其兄稍效微勞也。」卒杖之。復命舁重枷至，曰：「杖已代矣，枷又何辭！」大書「枷號好人一名，俟忤逆兒改過日釋放。」惡奴杖痕已重，復荷重枷，不旬日竟死。闔邑稱快，服公之譎斷焉。

　　鐸曰；中冓之言，揚之實醜。藉端杖以懲奸，亦折獄者之苦心也！譎而正，奇而法，可謂得律意矣。宋代馭守令最寬，故呂公弼、張崇陽輩，往往片言齒劍，一錢殺人。後守令之權漸削，徒一年以上，必申請待報。惟枷杖得以專決．故情重法輕者，輒縱其惡。公以枷杖代劍，可謂善伸其法者。然寧成束薪，延年屠伯，君子終防其漸也。

　　片言保赤
　　錢塘袁公簡齋，為先大父同譜。由翰苑改授上元縣令，風骨錚然，不阿權勢。引經折獄，有儒吏風。

　　時民間娶婦甫五月，誕一子，鄉黨姍笑之。某不能堪，以先孕後嫁，訟其婦翁。越日，集訊於庭，兩造具備，觀者環若堵牆。公盛服而出，向某舉手賀。某色愧，俯伏座下。公曰：「汝鄉愚，可謂得福而不知者矣！」繼問其婦翁：「汝曾識字否？」對曰：「未也。」公笑曰：「今日之訟，正坐兩家不讀書耳！自古白鹿投胎，鬼方穿脅，神仙荒誕，固不必言。而梁贏之孕逾期，孝穆之胎早降，有速有遲，載於史冊。總之，逾期者，感氣之厚，生而主壽；早降者，感氣之清，生而主貴。主壽者，若堯年舜祚，爾等諒亦習聞。主貴者，不必遠征，即如僕，亦五月而產。雖甚不才，猶得入掌詞垣，出司民牧。謂予不信，令汝婦入問太夫人可也。」某唯唯。

　　即命婦抱兒入署。少選，兒繫鈴懸鎖，花紅繡葆而出。婦伏拜地下曰：「蒙太夫人優賞，許螟蛉作孫兒矣。」公正色謂某曰：「若兒即我兒，幸善視之。他日功名，勿使出我下可耳。」繼又顧眾笑曰：「爾眾中有明理之士，幸諒予心，勿以前言為河漢也。」眾齊聲附和，於是兩家之羞盡釋。後兒讀書食餼於庠，奉公長生祿位，朝夕供養焉。

　　鐸曰：含垢納污之說，為臨民者言；此印板律例，非讀書人不能解也。然捨身以保赤子，類非守經者所能。公殆現不壞身，運廣長舌，向訟庭為眾生說法耶！黃蓋以武人而治石城，況鍾以小吏而治吳郡。後如馮堅、王興宗輩，或以典史，或以直廳故王晉溪謂吏治之善，不必出於甲科。然遇此等公案，豈是無學人杜撰得來？蓋不熟晉庫之論，失油絡者必受飛災；不讀《周易》之文，授沐枕者終成冤獄。學優則仕，旨哉是言。

　　盜師
　　婁郡譚某，三十徐年未掇一芹。就館西村，所得學俸，不能養妻子。而從學者又棄儒而賈。歲暮卷帳歸，道遇一老翁，笑曰：「先生散館矣，明年有所主否？」譚應曰：「無」。翁曰：「僕有葭莩親，明年延師訓課其子，如不棄嫌，僕請為介紹。」譚極意嘉納，繼詢其居址，翁曰：「至日僕自來，先生不必絮問。」遂拱手散去。

　　燈節後，老翁果至，陳朱提百兩為聘。譚喜，別妻子，登舟而去。水程曲折，都非熟徑。約行三晝夜，翁曰：「至矣。」握手登舟，至一處，高門華屋，旁通一徑。花木參差，中有屋數楹。翁曰：「此書室也，請先生少坐。」入內引弟子出拜，瑤環繡服，類貴介子弟。翁曰：「主人偶出，未及倒屣，改日請見可也。」繼出書，請譚句讀。視之，《三國演義》一部、《水滸傳》十數本，無五經及四子等書。譚異之。翁曰：「若曹無志功名，但得識數行字，稍習世事足矣。先生勿疑怪。」譚遂安之，翁亦別去。

　　居半載，飲食供奉，備極豐腆。一日，傳言主人歸，大設華筵，請先生觀劇。譚至，主人雉冠甲服，肅迎而入。四座賓客，皆戎服臨筵。譚心驚股栗，進退失措。主人笑曰：「先生勿驚，僕江湖豪客也。因我輩中，恃強劫殺，罔顧仁義，故令小兒受業，得以稍知大體。今幸不棄，嘉惠後學，特治卮酒聊明忠敬。」言畢，梨園以劇本呈點，譚未識樂部名色，姑點《白羅衫》全本。演未及半，主人色變而起，急命撤筵曰：「僕未嘗開罪先生，何姍笑若此？雖然，亦天命也。」遂具彩緞數端，黃金十錠，命其子星夜送歸。

　　翊日，捕盜師卒至，一門掩執。其子竄伏譚家，僅而得免。譚感其意，撫弟子成立，翁亦時來周恤之。

　　鐸曰：盜亦有道，非讀書人不能顧。不謂待先生忠且敬者，轉出自盜，宜天之不忍斬其嗣也。今紈絝子弟，奇嫖淫賭，雖千金不惜，而獨至西賓備脯，輜銖必較，曾盜之不如。

　　鬼婿
　　扶風邱淑，字令儀，幼失怙。母夫人束子嚴，偶碎其帶上玉佩，懼而亡去。夜竄山谷中，月色迷蒙，荊榛蒼莽，無可投宿。兆以葬。娶吉氏女，頗賢德。所得封誥，亦讓諸前室，以嘉其志。

　　鐸曰：烈女不更二夫，雖死猶遂其志。後婦之賢，亦貞魂有以感之也，不然，故劍之求，且招其忌，能以封誥相讓哉？

　　書神作祟
　　金陵鈔庫街某氏子，世業儒，因讀書不能致富，棄而為賈。偶獨宿肆中，聞牀頭歎息聲，叱之始止。嗣後每夜必聞，某亦置之。

　　一夕，有方巾朱履者，自牀後徐步而出，顰眉戚額，意似不樂。某問為誰，應曰：「予書神也。自流寓汝家，蒙爾祖爾父頗加青盼，不意留傳至汝，罔修舊好，竟爾見絕。猶幸兩無仇德，乃今為錢奴束縛，使予意氣不揚。若不早脫腰纏，則銅臭逼人，斯文淪喪。禍將及汝，莫悔莫悔！」言畢而逝。

　　某急起，秉燭四照，見有破書數卷，以錢串捆縛棄置牀頭，蓋十數年矣。某恨是書為祟，取火焚之，一時灰飛燄起。延燒廬舍，室中物靡有孑遺，後竟以貧死。

　　鐸曰：讀書不能致富，此言是矣。試問不讀書人。個個能富耶？然以求富之念讀書，吾知其非讀書人。我輩讀聖賢書，所學何事？乃以富貴利達，橫亙於中，稍不得志，輒歸咎於書、試請掩卻書本，畢竟向何處覓生活哉？嘗作《沁園春》詞六闋。曰：

　　「甲子仲秋，惟吾與書，盟於草堂。願既盟之後，言歸於好。自今伊始。幸勿相忘。出則隨車，歸則並几，夜火晨雞總備嘗。吾憐汝，把牙籤笑插，玳瑁親裝。誰知爾本無良，枉賺盡英雄而鬢蒼。歎臣饑欲死，千鍾甚處；立錐無地，金屋何方。我自憐卿，卿真負我，拔劍相看也不妨。言未畢，書早慚而退，潛出門牆。」

　　「學書不成，將焉學乎？不如老農。有草廬半畝，橫塘之曲；石田一頃，葑水之東。椎髫鴻妻，蓬頭霸子，裹飯偕行荷鍤從，桃源境，看桑麻雞犬，樂也融融。悲哉吾道終窮，似稼圃樊遲術未工。枉操豚以祝，學齊東語；揠苗而槁，與宋人同。門有催科，瓶無儲粟，廡下投人作賃春。翻然悔，悔從來耕也，餒在其中。」

　　「古語有之，多錢善賈，吾何不然。看鮮衣怒馬，小兒宿衛；彈箏挾瑟，中婦邯鄲。第擬通侯，園連沁水，百尺珊瑚碎綺筵。銀燭底，有奇書勾股。訟帖爭田。吾儕貧也由天，料此輩何曾值一錢。況癡兒和嶠，本無此癖；家兄孔老，素乏其緣。安用牽車，等諸屠狗，富可求歟愧執鞭。君休羨，道聖門高弟，貨殖猶賢。」

　　「磨盾鼻書，封狼居胥，亦豪矣哉。想受降城外，霜濃雁磧；紇乾山畔，月照龍堆。投筆軍中，棄繻關下，如此書生未易才。談笑處，看樓蘭繫頸，奏捷平台。一朝幕府疑猜，便縛下都船大可哀。歎高牙大纛，青霞氣鬱，明珠薏苡，黑獄冤埋。大樹飄零，藍田呵罵，兔脫東門歸去來。從頭算，算何如軍旅，未學為佳。」

　　「然則奈何，吾當相從，赤松子游。正藐姑仙子，導予翠節；金門謫吏，坐我霜虯。笑酌流霞，醉眠芳草，眼看蓬萊弱水流。從今後，把丹爐妙訣，壓倒浮邱。茂陵風雨堪愁，伴寂寞驪山碧樹秋。歎莫須有者，壺公桂父；想當然耳，方丈瀛洲。壯不如人，老之將至，自誤多緣藥石謀。尋不見，是文成匹馬，徐市扁舟。」

　　「書汝來前，與子別後，益復無聊。倘蒙君見宥，仍開舊閣；謂予不信，再訂新交。苟蹈前愆，有如皦日，從此相攜臥草茅。書大笑，道君言過矣，聽我芻蕘。相期努力雲霄，莫一任青燈罵彩毫。倘金門挾策，陪君拾芥；長楊獻賦，伴爾題橋。歸以銀泥，封予金匱，極德人生級一條。予再拜，急延諸上座，謹佩瓊瑤。」

　　病鬼延醫
　　曹州計伏庵，本牛醫。有富翁某病喘，請醫罔效，計以治牛之法治之，輒驗。遂自負名醫，行青囊術於齊魯間。

　　一日晝寢，有僕持帖來邀，計不問為誰，令僕導去。至一堂上，見面黃骨立者數十輩，環來診脈，計熟視之，皆平昔所不治者。愕然曰：「此冥府耶？」眾曰：「然。」計曰：「若是，則請我何意？」眾曰：「先生醫我來，還望醫我去。」計不獲已，勉寫一方，眾睨視良久曰：「一劑恐不能效，屈先生留兩三月去。」計涕泣求歸，眾怒曰：「此地既不可居，曷為送我輩來此！」群起撾之。計亦驚醒，覺左頰微痛，驗之，有指爪痕。

　　鐸曰；以治牛之法，而施諸有牛性者，宜奇功可立奏也。執是術以往，哀哉眾生，盡喪於牛刀下矣。
第十二卷    

　　南部
　　吳中樂部，色藝兼優者，若肥張、瘦許，豔絕當時。後起之秀，目不見前輩典型，挾其片長，亦足傾動四座。如金德輝之《尋夢》，孫柏齡之《別祠》，彷彿江彩蘋樓東獨步，冷淡處別饒一種哀豔。朱曉春之《歎月》，馬奇玉之《題曲》，正如盂德曜練裳椎髻，不失大家風範。張聯芳之《思凡》，曹遠亭之《佳期》，又似孫荊玉舉止放誕，而反腰貼地，要是天然態度。王阿長之《埋玉》，週二官之《劈棺》，如徐月華臨青陽門彈箜篌，一時聲情俱裂。戴雲從之《偷棋》，沉人瑞之《盜令》，未免稍軼範圍，卻似趙飛燕跋扈昭陽。而掌中一舞。頗能竄易耳目。至如張修來《思春》一出，雖秋娘老去，猶似十三四女郎堂上簸錢光景。一兒歌場，得此數人提倡，稍可維持菊部。

　　自西蜀韋三兒來吳，淫聲妖態，闌入歌台。亂彈部靡然效之，而昆班子弟，亦有倍師而學者。以至漸染骨髓，幾如康崑崙學琵琶，本領既雜，兼帶邪聲，必十年不近樂器，然後可教。

　　因歎文人信道不篤，背正學而入歧趨，雖復邀譽目前，亦見笑而自點耳。觀於樂部，能無爽然！

　　鐸曰：「以文為戲，即以戲論文。歌柳郎中『曉風殘月』，寧效蘇學士，銅琵琶，鐵綽扳，唱『大江東去』。」

　　北里
　　沙河站至平原二十里鋪，土倡流寓者，動以千計。予客鄚州時，曾作《北地胭脂譜》。序中有「白茅蓋屋，曾無燕子之樓；黃土為牀，絕少芙蓉之帳。泥漿半勺，馬長卿消渴之茶；鬼火一星，宋子京高燒之燭「等句。蓋醜詆之，以為狎游者戒也。

　　偶於商家林，見旅店壁上，有贈妓地栗兒一詩曰：
　　芳名未許近花叢，家住蓮塘東復東。
　　應是前身鄭家婢，至今猶自辱泥中。
　　贈妓黑丫鬟一詩曰：
　　幾度妝成照墨池，烏衣巷口弄嬌姿。
　　梨花深處渾難覓，立到黃昏月上時。
　　詩筆婉麗，惜所贈非其人耳。

　　後來都中，述諸金進士悔。金笑曰：「何地無才，君勿下眼相覷。記在北留智廟，見里中有高蘭玉者，姿貌端秀，能誦崔國輔小詩；吐氣如蘭，居然有劉彩春、李秀蘭一輩風度。」

　　予疑其詭，回南時便道過訪，已為大腹賈以千金購去。其妹繡貞，出留別詩示予，曰：
　　簾裡餘光馬上明，玉釵倒插且長征；
　　砑羅裙畔秦箏曲，變作關山笛裡聲。

　　因喟然曰：「傾國佳人，本生北地；自與粗釵坌粉為伍，幾年湮沒不彰。則漿家餅肆、狗屠釣客中，抱才未遇者，不知凡幾也！」書此非為煙花生色，亦俾求才者，不徇於俗云爾。

　　鐸曰：「薴籮風水，代產佳人。然使先到東家，則浣紗溪上斷不載西子歸也。因知物以類聚之說，埋沒風塵中幾多奇士。牛醫馬磨，圂跡名流，愛才如我輩，而轉出大腹賈下哉？亦可愧矣！」

　　貧兒學諂
　　嘉靖間，塚宰嚴公，擅作威福。夜坐內廳，假兒義子，紛來投謁。公命之入，俱膝行而進。進則崩角在地，甘言諛詞，爭妍獻媚。公意自得，曰：「某侍郎缺，某補之；某給諫缺，某補之。」眾又叩首謝。起則左趨右承，千態並作。

　　少間，簷瓦窣窣有聲。群喧逐之，一人失足墮地。燭之，鶉衣百結，癡立無語。公疑是賊，命執付有司。其人跪而前曰：「小人非賊，乃丐耳！」

　　公曰：「汝既為丐，何得來此？」丐曰：「小人有隱衷，倘蒙見宥，願稟白一言而死。」公許自陳。曰：「小人張祿，鄚州人，同為丐者，名錢禿子。春間商賈雲集，錢禿所到，人輒恤以錢米。小人雖有所得，終不及錢。問其故。錢曰：「我輩為丐，有媚骨，有佞舌。汝不中窾要，所得能望我耶？『求指授，錢堅不許。因思相公門下，乞憐昏夜者，其媚骨佞舌，當什倍於錢。是以涉遠而來，伏而聽，隙而窺者，已三月矣！今揣摩粗就，不幸蹤跡敗露。願假鴻恩，及於寬典。」

　　公愕然，繼而顧眾笑曰：「丐亦有道。汝等之媚骨佞舌，真若輩之師也！」眾唯唯。因宥其罪，命眾引丐去，朝夕輪授，不逾年，學成而歸。由足張祿之丐，高出錢禿子上云。

　　鐸曰：「張祿師嚴塚宰門下，若嚴宰門下又何師？曰師嚴宰。前明一部百官公卿表，即乞兒淵源錄也。異哉張祿，乃又衍一支。」

　　才士懲驕
　　中翰童君引年，予同年友也。一日，過書齋笑曰：「英雄欺人，名流結習，而有時適以自侮。」詢之，曰：「昨游吳山，遇雨，投宿村農家。老者出一扇索書。心輕之，率意塗抹。筆牀茶灶，『灶』字誤書龜字，『孔雀』兩字，顛倒錯寫。度鄉愚不諳文義，未即改正。詭托同年黃殿撰名歸之。老者執扇視，笑曰：「老拙向以酒灶二字，未有確對。今扇頭茶龜兩字，豈非天造地設？『又審視久之，曰：「村愚幼欠讀書，米知雀孔是何物？想即庚倉、勞伯之類耶？』繼又肅然致敬曰：「中翰才名，足冠宇宙，何必嫁名殿撰，必欲書渠姓氏，稱呼尚煩斟酌，彼實愚老之門下士也。『聞其言，顏汗如雨。叩其名氏里居，始知老者為浙中名進士，僑寓於吳十年矣。」

　　予聽之，亦為愕然。記此為才人輕薄者戒。

　　鐸曰：「天下有可輕之人哉？童君輕老者，而老者之輕童君彌甚，彼惟名進土，故結習沈錮如是。兩可為戒也。」

　　卜將軍廟靈簽
　　玉峰卜將軍廟，香火最盛。予九歲應童子試，年十四，尚不能掇一芹。奉先君命，禱於崖下。得一簽曰：「幾番愁怨控無門，諸事乖離總不論；直待中秋見明月，方教還汝舊乾坤。」功名下注一行云：「口木姓名如汲引，一生平步上雲梯。」先君曰：「味此簽意，今番又不諧矣！」

　　時督學為實庵劉公，以予首藝中用《離騷》僻句，取而復棄。

　　先君曰：「此諸事乖離之驗也，汝欲入泮，必俟秋期開考。」後李公因培督學江蘇，試期三月中旬，先君憂之。繼場中命題，乃「觀於海者難為水」，至「流水之為物也」。中適有明月兩字，遂蒙識拔，而入學名次，又與先君相合，所謂「見明月而還汝舊乾坤」者，其在斯乎？

　　戊子鄉闈，典試為王公際華、國公柱。予文定作經魁，因吏治策中語涉激烈，王公恐礙磨勘，國公力爭，抑置三十一名中式。先君曰：「口木姓名之說，今盡驗矣！」蓋李公木姓口名，國公口姓木名也。

　　嗣後應禮部試，屢薦不售。主試者絕無口木姓名。而薦卷房師，如柯公瑾，觀公保，李公中簡，皆確然可證者。今予年逾四十，不復挾策金門。縱主試者若合符節，予亦無登龍之望，此非文章負我，實我之有負卜將軍也。息壤難忘，壯心易隳，庸才末路，如此而已。悲哉！

　　鐸曰：「予在婺源時，奉文赴江寧書局。路過胡公廟，掣得一簽，末有『一番好事落揚州』之句，予謂所問非所對，大笑置之。甫至金陵，而鹽台全公聘書至。制軍委赴揚州，譜供奉新樂府，始信神明無戲言也。顧蓉鏡無徵，綠衣斷讖，想狂生命蹇，不屑姑妄言之耳。」

　　況太守祠贗夢
　　吳江監生某，將赴北闈，偕友人數輩，祈夢於況太守祠，竟夜轉側，不能成寐。明日，眾友各述其夢，或休或咎，互相揣度。某作大言曰：「予昨夜夢到此堂，況太守離席揖予上坐，且打恭屈膝，奉予若上司狀。予遜謝不敢。太守曰：『大人他日仕至督撫，位當出我上，勿得固謙。』命從人易冠帶。座上印箱令箭，森然排列。予意頗不安，離坐下階。太守三揖而送出門，錯步豁然驚醒。不知是何吉兆？」眾舉手稱賀曰：「君後日富貴無量，今科高掇，特發軔耳。」某曰：「予他日果符所夢，君等顛蹷風塵，當一一提挈之。」眾拱手稱謝。

　　亡何，入都應試，頭場被貼，喪氣欲歸，而囊中資斧已罄。京都為人才淵藪，監生又不能謀館，餬口無資，去留兩拙。幸幼時好唱時曲，不得已投翠慶部作生腳。

　　一日，演戲至《十五貫。見都》一出。某冠帶上坐，印箭排列座隅，而外扮況大守入見，打恭屈膝，一如日前詭托之夢境，不覺撫案大女哭。座上客疑其發狂，召詢其故。具以實告。始知某亦江南舊族，赴試而不第著。予叔朗峰大史，恤以車馬之費，遣之回蘇。

　　鐸曰：「周人占夢之書，毀於秦火。嗣後郭喬卿、周宣輩，各憑臆見為斷。河干之夢，著於《宋史》，墮牀之夢，載在《唐書》。田內亡禾，蔡司徒夢凶反吉；座中照鏡，崔令公夢吉逢凶。他如曹翰夢蟹，張瞻夢臼，李迪夢須，韓俊夢屐，散見請家雜說者，無不各有奇徵。然天下古今，做夢者不知凡幾，何獨傳此數人之夢？可知其餘皆不驗耳，而此生詭托之夢，反毫釐不爽若是！《易》曰：『吉凶悔吝生乎動。』殆心為先兆，非夢能入幻歟！」

　　怕婆縣令
　　縣今某，性猥鄙，蒞任十二年，絕無政績，惟逢迎上台為得計。有同鄉某公，作巡撫。某投謁，稟見時，同僚具在。某即於儀門唱名，膝行至堂上，叩頭以千百計，額上磊塊墳起若巨卵。叩畢，袖中出金珠，潛置座下，又匍伏不起。公有怒色。某仰首啟白曰：「大人是卑職老子，卑職是大人兒子；不到處，訓誨可也。」公愈怒，曰：「汝欺我太甚！」以金珠擲地下，叱之去。同僚代為解免。公曰：「汝等不知，彼非趨奉，直姍笑我耳！」眾殊不解。公曰：「我與彼為同鄉，素悉其有懼內之癖。每蚤起即具冠服於寢門外，叩首問安。盥沐既畢，膝行趨狀於奩次，據地叩頭以百數，聲如響柝，隨出金珠等物，獻作簪珥。稍有不懌，雙手捧藜杖以進，口呼：『求夫人訓誨。』叱之，始戰慄而出。適見景象，宛乎相似，是直以綢君戲我矣！豈不令人髮指？」眾皆色變。

　　公笑曰：「汝等想亦有是癖耶？自今以後，盡肅夫綱，無速官謗。逢迎之術，適足以取辱耳！」眾唯唯而退。

　　鐸曰：「帷簿章程，乃借公堂為操演，無怪求榮反辱也。昔桓范向妻作三公跽，而不為呂公屈膝。人謂其有傲骨，吾謂其有恥心。」

　　搗鬼夫人
　　蘭溪蕭生，年十七，娶妻邢氏，美而才。日坐閨中，畫眉約鬢，遂廢讀。

　　一日，見鏡旁置小紗幮一具，中有垂髫女郎，明眸秀靨，婉麗無偶。生問所自來。邢笑曰：「是儂以十斛珠為君聘得者。」生亦戲曰：「蒙卿雅意，當遣向案頭捧硯，何便禁錮香奩，日看卿安黃貼翠耶？」邢笑命侍兒移入書室。

　　一夕，督令夜讀。生勉入書帷，挑燈執卷，即以紗幮女郎置案頭，曰：「夜漏苦長，勞卿伴讀。倘阿嬌下降，當私以金屋貯之。」轉瞬間，女郎自屏後出，笑曰：「書生太嬌惰，甫執卷，便作風流想矣！」生迎視之，與紗幮中女郎無二，因笑曰：「崔徽果辱降耶？」急前狎抱。女郎面發赬，撐拒之曰：「君勿驟作此態。妾秘府侍書，君前身亦修文郎。上帝恐君溺情閨閣，拋擲功名，故令妾乘夜而來，督君清課。」生曰：「功名我所自有，但得一親香澤，即當努力青雲，以酬盛德。」女郎曰：「急色兒，將使溫柔鄉記賒賬耶？妾與君約，自今伊始，但得一步進，即圖一宵樂。否則，煩言總無益也。」生猶欲強合，忽窗下有嗽聲，女郎從屏後遁去。

　　生自此下帷苦讀。是年入邑庠，夜果見女郎來，笑曰：「攀花妙手，今小試矣。」生喜，遂與歡狎，並問後期。女郎曰：「俟秋風報捷，再當與君親裁綠紵衣也。有志者勉為之。」生益發憤，是秋竟領鄉薦。女郎復來歡聚，曰：「自與君春風一度，癸水不復來，倘旦晚臨蓐，安得復歸仙籍？君如杏林得意，妾當日夜侍巾櫛矣！」生大喜，愈益研讀。

　　明年，復捷南宮，殿試後，官中翰，給假南歸。甫入門，邢氏迎於堂上，花紅繡葆，懷中繃一嬰孩。生問為誰。邢笑曰：「是即修文郎賢令嗣也。」復喚一女郎出曰：「君識得秘府侍書否？」生愕然問故，邢笑而不言。女郎以實告。蓋邢氏恐生廢學，千金購一麗鬟，設詭計以勉之。其風流詞令，皆閨中口授也。生感邢玉成之德，仍移妙幮女郎置鏡旁曰：「以志吾過，且旌善人。」

　　鐸曰：「草種宜男，花攀及第，非閨中連環妙計，恐終作彈琴看鬢影人耳！何物癡兒，有此奇福！」

　　呂仙寶筏
　　山陽曹某，有文名，而性氣殊傲。赴試金陵，僑寓呂祖祠。蚤起讀書，先以瓣香爇呂祖前，告曰：「弟子濁骨，圂居仙廡。旦晚誦聲聒耳，幸勿罪。」

　　一夕，倦伏几上，見一道者至，曰：「秀才太攻苦，利市襴衫，今番拋卻矣！」曹肅之坐。道者議論風生，五經、史、漢，傾如瓶注。曹異之。道者曰：「野人操舉業時，亦曾下帷讀，忝顏成進士，今棄卻。追憶夜分執卷，風冷裂袍，燈昏觸柱，忽忽如昨夢。」曹稔其先達，出窗課就正之。道者甫閱兩行，即捨去。曹曰：「僕文污尊目耶？」笑應曰：「正惟不能污日，是以不欲觀耳。君文氣息，逼似兩京，次者亦韓潮、蘇海。若以此獵取功名，譬猶執商彝、夏鼎，鬻諸五都之肆，非弗寶貴，而無如識者希也！」因袖中出一冊曰：「此科名寶筏，敬誦諸。」曹急取以觀，皆平昔所唾棄而不為者。因憤然曰：「吾儕作文，不壽世亦當名世。以此芥拾科第，寧蹈東海死耳！僕何能從命？」道者曰：「嘻！子有傲骨，不拔則不可救。」急掣劍砍其腦，有一骨，拔之而去。曹痛甚，豁焉而醒，見案上遣一冊，姑置之。

　　明日，起閱舊稿，都不快意。揀案上冊誦之，大喜，朝夕揣摩，欣欣得計。繼而入闈，所作文皆規撫其制。榜發，掄高魁。一夕，夢道者復來，以骨納腦後而去，及醒，視其鄉墨，面發赬，背流汗如雨下，仍取古文研究之，後竟以孝廉終。

　　鐸曰：「劉蕡下第，豎子成名。幾許康了秀才，動以此訾議當局。必使躬自蹈之，以關其口，而奪之氣，傲骨一拔，勝於拔舌矣。」

　　大士慈航
　　祁昌謝茂才之姊，少寡，矢柏舟節，斷葷茹素，日禮大士像。有漁婦入門，坐談半晌，匆匆遺魚籃而去。

　　戊申五月七日，蛟水驟發，萬家傾覆。女自度無生理，忽見魚籃大數十圍，疾登之。隨波飄泊，奄至一處，紫竹環林，香花糝徑。女極力登岸，回顧魚籃，頓小如故，因攜籃而入。見大士纓絡垂珠，趺登蓮座，曰：「汝來乎！吾以汝青年苦志，恐罹大劫，故以慈航度汝。」女伏地謝。旋命龍女以楊枝水濯其體；取座下紅花翠葉，剪衣裙以賜。導至一殿，左右分兩院。東曰「節孝」，西曰「賢才」。女先入「賢才」院，見有椎髻者曰孟光，擁書者曰班昭，攜榼者曰冀缺婦，矩布裳提甕者曰鮑宣妻桓氏。有一婦吟詩不輟，見女來，闔卷笑迎，敘談家世，則道韞也。繼入「節孝」院，持節者曰貞姜，割鼻者曰粱節婦，抗歌者曰陶嬰，毀面者曰懷清巴氏，有髫而未髻者，堤縈、曹娥輩也。女嗟歎間，龍女曰：「菩薩現女人身說法，首重節孝，次及賢才，日以慈悲寶筏渡人苦海。汝得來此，節孝院又增一席矣！」重引至蓮座。大士署名寶帙，令掌魚籃，次龍女位下。

　　時蛟水漸退，謝生求姊屍不獲，招魂入棺，葬甘露庵北阡。一夕，見姊雲裳霞佩，攜魚籃而來曰：「我蒙大士救拔，已登寶箓，因汝垂念，故一來家。」問姊有所囑否。曰：「我無他囑。士子守身，一如婦人守節。立志不堅，稍一蹉跌，墮入墨池，西江水不能滌也。慎之！慎之！」言畢，飄然而逝。

　　鐸曰：「修士讀聖賢書，束身圭璧，卒至勞筋骨，餓肌膚，蠖伏牖下而死。以視茹荼餐櫱者，其苦有以異哉？安得菩薩示西來相以度之？」

　　姊氏夙耽淨業，生不逢辰，當年少而遽失所天，奉姑命而暫遲入地；乘鯨魚跋浪之會，遂精衛填海之心。埋骨無期，積愁成恨，生天有路，破涕為歡。現一朝不壞之身，從此皈依佛座，垂千古閘幽之筆，何時報德師門？敬誦瑤編，永鎸心腹。

　　受業謝必鳴謹志

　　奎垣真像
　　揚州陳蔗鹿，素滑稽。予客鹾政全公幕，陳日來談謔。一日，謂予曰：「吾郡有邗溝大王，財神也。元旦解天餉赴靈霄殿，路逢窮神要之，欲貸銀三萬。大王曰：「天餉有正額，何得貸汝？」窮神固索，不得已，出懷中小金錠予之。窮神怒，赴訴於文明教主，即《後西遊》所稱麒麟精是也。

　　時教主坐文壇，渡筆陣，聞窮神語，大怒，帥文壇健將，排筆陣以圍之。大王拔劍鬥，然筆鋒所到，輒披靡。大王懼，赴奎垣求援於文昌福曜。帝君出見曰：「與君素昧平生，何得來此？」大王告以故。帝君曰：「君等恃財傲物，自應罹此禍。然以筆尖橫行天下，亦非吾教之福。」

　　命朱衣人召魁星。魁星至，面白皙，文弱如處子。帝君備述其事，命收之。魁星曰：「面目不足以驚眾，奈何？」帝君沉思良久。朱衣進曰：「乞帝君賜以假臉。面皮一變，則諸事可為矣！」帝君笑諾之，又授以金斗，令同大王去。至則文明教主方揮筆如椽，自謂千人軍可以橫掃。魑星擲以金斗，毫弱頓不能支，棄筆而遁。魁星收其筆，並搜得窮神所貸金錠，別大王奏凱而歸，帝君即以筆與錠賜之，令其世掌金斗。故至今傳魁星像，藍面猙獰，右手持筆，左手持錠，而旁豎一金斗云。

　　鐸曰：「此弄筆狂生腦後針也！視為談天炙輠則過矣！」

　　天府賢書
　　張靈，字湘人，年十八歸予。甫結褵，以金釵作贄，奉予為閨塾師，請閨約度北曲一套。黟令施蒙泉載入《詞壇叢話》。初學詩，古體不甚作，七言瓣香浣花，五言逼似王、孟。予胥江晚發，贈詩曰：
　　吹笛向江樓，春風起暮愁。
　　何人折楊柳？江水自孤舟。
　　薄俗無青眼，高堂有白頭。
　　臨行重悵望，空作稻粱謀。

　　舊稿散失，不甚記憶。猶記其五言詩中，有「花落已如此，春風猶未歸，」《貞娘墓》七言詩中，有「三尺鴛鴦空有塚，千秋雲雨本無台」之句。蓋陸卿子之流也。予詩文之暇，好作傳奇，嬉笑怒罵，殊傷忠厚，常勸止焉。

　　一日晝眠，推枕而起曰：「怪哉夢也！」予詢之。曰：「適至一處，彷彿世所傳森羅殿者。旁一暗室，榜曰『泥犁獄』。見荷枷帶鎖者，分蹲兩廊下。雖鳩形鵠面，而盡帶秀色。左曰：文字案鬼犯四名：《感甄賦》曹植，《好色賦》宋玉，《美人賦》司馬相如，《會真記》元稹。右曰：詞曲案鬼犯四名；《玉爐香》溫庭筠，《江南柳》歐陽修，《郁輪袍》張伯起，《牡丹亭》湯義仍。亡何，兩廊聚語。

　　已而歎曰：「我輩生前幸不駑鈍，持三寸管左塗右抹，不意獲罪至此！『一人曰：「自古慧業文人，必生天上。如李昌谷召賦玉樓，蘇子瞻校書玉局，獨我輩流墮地獄，何幸不幸若是懸殊也？」言未竟，一丑形王者憑案決事。才數語，即嗔喝，命押赴犁舌獄。

　　忽一袍笏人齎詔至，從人盡捧冠服。丑形王者離座俯伏。宣詔畢，曰：「吾三閭大夫屈原也。美人香草，皆忠臣孝子之寓言。宋廣平心如鐵石，曾賦梅花，韓潮州諫迎佛骨，風力錚然，而『銀燭未銷，金釵欲醉』兩言，詞壇膾炙。即范文正先憂後樂，而『碧雲天』一闋，亦有『酒入愁腸，化作相思淚』之句。何得拘文牽義，羅織風雅？今奉玉帝敕，召彼盡為香案掌書。命從人脫枷鎖，易以冠服，鼓樂引去。是時佇立廊下，始而懼，繼而喜，不覺豁然驚寤。」
　　予笑曰：「卿勿言。予半生福澤，被輕薄業折盡矣！前所見，是汝之譎諫，後所見是汝之解嘲也！」湘人乃大笑。

　　鐸曰：「泥犁獄中，果有此輩人物，則風波亭畔，插標高賣者，皆粲花妙舌也。自難自解，忽諧忽莊，秀鐵面綺語訶人，鳩羅什辨才教世，盡於此矣！」







*** END OF THE PROJECT GUTENBERG EBOOK 諧鐸 ***


    

