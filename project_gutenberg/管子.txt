*** START OF THE PROJECT GUTENBERG EBOOK 管子 ***




Produced by Yingta Pan








管子(guan zi)


管仲 (zhong guan)


上編


牧民

凡有地牧民者，務在四時，守在倉廩。國多財，則遠者來；地辟舉，則民留
處；倉廩實，則知禮節；衣食足，則知榮辱；上服度，則六親固；四維張，則
君令行。故省刑之要，在禁文巧；守國之度，在飾四維；順民之經，在明鬼
神、祇山川、敬宗廟、恭祖舊。不務天時，則財不生；不務地利，則倉廩不
盈。野蕪曠，則民乃菅；上無量，則民乃妄。文巧不禁，則民乃淫；不璋兩
原，則刑乃繁。不明鬼神，則陋民不悟；不祇山川，則威令不聞；不敬宗廟，
則民乃上校；不恭祖舊，則孝悌不備。四維不張，國乃滅亡。
右國頌

國有四維，一維絕則傾，二維絕則危，三維絕則覆，四維絕則滅。傾可正也，
危可安也，覆可起也，滅不可復錯也。何謂四維？一曰禮，二曰義，三曰廉，
四曰恥。禮不逾節，義不自進，廉不蔽惡，恥不從枉。故不逾節，則上位安；
不自進，則民無巧詐；不蔽惡，則行自全；不從枉，則邪事不生。
右四維

政之所興，在順民心；政之所廢，在逆民心。民惡憂勞，我佚樂之；民惡貧
賤，我富貴之；民惡危墜，我存安之；民惡滅絕，我生育之。能佚樂之，則民
為之憂勞；能富貴之，則民為之貧賤；能存安之，則民為之危墜；能生育之，
則民為之滅絕。故刑罰不足以畏其意，殺戮不足以服其心。故刑罰繁而意不
恐，則令不行矣；殺戮眾而心不服，則上位危矣。故從其四欲，則遠者自親；
行其四惡，則近者叛之。故知予之為取者，政之寶也。
右四順

錯國於不傾之地，積於不涸之倉，藏於不竭之府，下令於流水之原，使民於不
爭之官，明必死之路，開必得之門。不為不可成，不求不可得，不處不可久，
不行不可復。錯國於不傾之地者，授有德也；積於不涸之倉者，務五穀也；藏
於不竭之府者，養桑麻育六畜也；下令於流水之原者，令順民心也；使民於不
爭之官者，使各為其所長也；明必死之路者，嚴刑罰也；開必得之門者，信慶
賞也；不為不可成者，量民力也；不求不可得者，不強民以其所惡也；不處不
可久者，不偷取一世也；不行不可復者，不欺其民也。故授有德，則國安；務
五穀，則食足；養桑麻、育六畜，則民富；令順民心，則威令行；使民各為其
所長，則用備；嚴刑罰，則民遠邪；信慶賞，則民輕難；量民力，則事無不
成；不強民以其所惡，則詐偽不生；不偷取一世，則民無怨心；不欺其民，則
下親其上。
右士經

以家為鄉，鄉不可為也；以鄉為國，國不可為也；以國為天下，天下不可為
也。以家為家，以鄉為鄉，以國為國，以天下為天下。毋曰不同生，遠者不
聽；毋曰不同鄉，遠者不行；毋曰不同國，遠者不從。如地如天，何私何親？
如月如日，唯君之節！御民之轡，在上之所貴；道民之門，在上之所先；召民
之路，在上之所好惡。故君求之，則臣得之；君嗜之，則臣食之；君好之，則
臣服之；君惡之，則臣匿之。毋蔽汝惡，毋異汝度，賢者將不汝助。言室滿
室，言堂滿堂，是謂聖王。城郭溝渠，不足以固守；兵甲強力，不足以應敵；
博地多財，不足以有眾。惟有道者，能備患於未形也，故禍不萌。天下不患無
臣，患無君以使之；天下不患無財，患無人以分之。故知時者，可立以為長；
無私者，可置以為政；審於時而察於用，而能備官者，可奉以為君也。緩者，
後於事；吝於財者，失所親；信小人者，失士。
右六親五法


形勢

山高而不崩，則祈羊至矣；淵深而不涸，則沉玉極矣。天不變其常，地不易其
則，春秋冬夏不更其節，古今一也。蛟龍得水，而神可立也；虎豹得幽，而威
可載也；風雨無鄉，而怨怒不及也。貴有以行令，賤有以忘卑，壽夭貧富，無
徒歸也。

銜命者，君之尊也；受辭者，名之運也。上無事，則民自試；抱蜀不言，而廟
堂既修。鴻鵠鏘鏘，唯民歌之；濟濟多士，殷民化之，紂之失也。飛蓬之問，
不在所賓；燕雀之集，道行不顧。犧牷圭璧，不足以饗鬼神；主功有素，寶幣
奚為？羿之道，非射也；造父之術，非馭也；奚仲之巧，非斲削也。召遠者使
無為焉，親近者言無事焉，唯夜行者獨有也。

平原之隰，奚有於高？大山之隈，奚有於深？訾讆之人，勿與任大。譕臣者，
可以遠舉；顧憂者，可與致道。其計也速，而憂在近者，往而勿召也；舉長
者，可遠見也；裁大者，眾之所比也；美人之懷，定服而勿厭也。

必得之事，不足賴也；必諾之言，不足信也。小謹者不大立，訾食者不肥體。
有無棄之言者，必參於天地也。墜岸三仞，人之所大難也，而猿猱飲焉。故
曰：伐矜好專，舉事之禍也。不行其野，不違其馬，能予而無取者，天地之配
也。

怠倦者不及，無廣者疑神。神者在內，不及者在門。在內者將假，在門者將
待。曙戒勿怠，後稚逢殃。朝忘其事，夕失其功。邪氣入內，正色乃衰。君不
君，則臣不臣；父不父，則子不子。上失其位，則下逾其節；上下不和，令乃
不行。衣冠不正，則賓者不肅；進退無儀，則政令不行。且懷且威，則君道備
矣。莫樂之，則莫哀之；莫生之，則莫死之。往者不至，來者不極。

道之所言者一也，而用之者異。有聞道而好為家者，一家之人也；有聞道而好
為鄉者，一鄉之人也；有聞道而好為國者，一國之人也；有聞道而好為天下
者，天下之人也；有聞道而好定萬物者，天下之配也。道往者，其人莫來；道
來者，其人莫往。道之所設，身之化也。持滿者與天，安危者與人。失天之
度，雖滿必涸；上下不和，雖安必危。欲王天下，而失天之道，天下不可得而
王也。得天之道，其事若自然；失天之道，雖立不安。其道既得，莫知其為
之；其功既成，莫知其釋之。藏之無形，天之道也。疑今者，察之古；不知來
者，視之往。萬事之生也，異趣而同歸，古今一也。

生棟覆屋，怨怒不及；弱子下瓦，慈母操箠。天道之極，遠者自親；人事之
起，近親造怨。萬物之於人也，無私近也，無私遠也。巧者有餘，而拙者不
足。其功順天者，天助之；其功逆天者，天違之。天之所助，雖小必大；天之
所違，雖成必敗。順天者有其功，逆天者懷其凶，不可復振也。

烏鳥之狡，雖善不親；不重之結，雖固必解。道之用也，貴其重也。毋與不
可，毋強不能，毋告不知。與不可，彊不能，告不知，謂之勞而無功。見與之
交，幾於不親；見哀之役，幾於不結；見施之德，幾於不報；四方所歸，心行
者也。獨王之國，勞而多禍；獨國之君，卑而不威；自媒之女，醜而不信。未
之見而親焉，可以往矣；久而不忘焉，可以來矣。

日月不明，天不易也；山高而不見，地不易也。言而不可復者，君不言也；行
而不可再者，君不行也。凡言而不可復，行而不可再者，有國者之大禁也。


權修

萬乘之國，兵不可以無主；土地博大，野不可以無吏；百姓殷眾，官不可以無
長；操民之命，朝不可以無政。

地博而國貧者，野不辟也；民眾而兵弱者，民無取也。故末產不禁，則野不
辟；賞罰不信，則民無取。野不辟，民無取，外不可以應敵，內不可以固守。
故曰：有萬乘之號，而無千乘之用，而求權之無輕，不可得也。

地辟而國貧者，舟輿飾、臺榭廣也；賞罰信而兵弱者，輕用眾、使民勞也。舟
車飾、臺榭廣，則賦斂厚矣；輕用眾、使民勞，則民力竭矣。賦斂厚，則下怨
上矣；民力竭，則令不行矣。下怨上，令不行，而求敵之勿謀己，不可得也。

欲為天下者，必重用其國；欲為其國者，必重用其民；欲為其民者，必重盡其
民力。無以畜之，則往而不可止也；無以牧之，則處而不可使也。遠人至而不
去，則有以畜之也；民眾而可一，則有以牧之也。

見其可也，喜之有徵；見其不可也，惡之有刑。賞罰信於其所見，雖其所不
見，其敢為之乎？見其可也，喜之無徵；見其不可也，惡之無刑。賞罰不信於
其所見，而求其所不見之為之化，不可得也。厚愛利足以親之，明智禮足以教
之，上身服以先之，審度量以閑之，鄉置師以說道之。然後申之以憲令，勸之
以慶賞，振之以刑罰。故百姓皆說為善，則暴亂之行無由至矣。

地之生財有時，民之用力有倦，而人君之欲無窮。以有時與有倦，養無窮之
君，而度量不生於其間，則上下相疾也。是以臣有殺其君，子有殺其父者矣。
故取於民有度，用之有止，國雖小必安；取於民無度，用之不止，國雖大必
危。

地之不辟者，非吾地也；民之不牧者，非吾民也。凡牧民者，以其所積者食
之，不可不審也。其積多者其食多，其積寡者其食寡，無積者不食。或有積而
不食者，則民離上；有積多而食寡者，則民不力；有積寡而食多者，則民多
詐；有無積而徒食者，則民偷幸；故離上、不力、多詐、偷幸，舉事不成，應
敵不用。故曰：：察能授官，班祿賜予，使民之機也。野與市爭民，家與府爭
貨，金與粟爭貴，鄉與朝爭治。故野不積草，農事先也；府不積貨，藏於民
也；市不成肆，家用足也；朝不合眾，鄉分治也。故野不積草，府不積貨，市
不成肆，朝不合眾，治之至也。

人情不二，故民情可得而御也。審其所好惡，則其長短可知也；觀其交游，則
其賢不肖可察也；二者不失，則民能可得而官也。

地之守在城，城之守在兵，兵之守在人，人之守在粟。故地不辟，則城不固。
有身不治，奚待於人？有人不治，奚待於家？有家不治，奚待於鄉？有鄉不
治，奚待於國？有國不治，奚待於天下？天下者，國之本也；國者，鄉之本
也；鄉者，家之本也；家者，人之本也；人者，身之本也；身者，治之本也。
故上不好本事，則末產不禁；末產不禁，則民緩於時事而輕地利；輕地利而求
田野之辟、倉廩之實，不可得也。

商賈在朝，則貨財上流；婦言人事，則賞罰不信；男女無別，則民無廉恥。貨
財上流，賞罰不信，民無廉恥，而求百姓之安難，兵士之死節，不可得也。朝
廷不肅，貴賤不明，長幼不分，度量不審，衣服無等，上下淩節，而求百姓之
尊主政令，不可得也。上好詐謀閒欺，臣下賦斂競得，使民偷壹，則百姓疾
怨，而求下之親上，不可得也。有地不務本事，君國不能壹民，而求宗廟社稷
之無危，不可得也。上恃龜筮，好用巫醫，則鬼神驟祟。故功之不立，名之不
章，為之患者三：有獨王者，有貧賤者，有日不足者。

一年之計，莫如樹穀；十年之計，莫如樹木；終身之計，莫如樹人。一樹一穫
者，穀也；一樹十穫者，木也；一樹百穫者，人也。我苟種之，如神用之，舉
事如神，唯王之門。

凡牧民者，使士無邪行，女無淫事。士無邪行，教也；女無淫事，訓也。教訓
成俗，而刑罰省，數也。凡牧民者，欲民之正也；欲民之正，則微邪不可不禁
也；微邪者，大邪之所生也。微邪不禁，而求大邪之無傷國，不可得也。凡牧
民者，欲民之有禮也；欲民之有禮，則小禮不可不謹也；小禮不謹於國，而求
百姓之行大禮，不可得也。凡牧民者，欲民之有義也；欲民之有義，則小義不
可不行；小義不行於國，而求百姓之行大義，不可得也。凡牧民者，欲民之有
廉也；欲民之有廉，則小廉不可不修也；小廉不修於國，而求百姓之行大廉，
不可得也。凡牧民者，欲民之有恥也；欲民之有恥，則小恥不可不飾也；小恥
不飾於國，而求百姓之行大恥，不可得也。凡牧民者，欲民之修小禮、行小
義、飾小廉、謹小恥、禁微邪，此厲民之道也。民之修小禮、行小義、飾小
廉、謹小恥、禁微邪，治之本也。

凡牧民者，欲民之可御也；欲民之可御，則法不可不審。法者，將立朝廷者
也；將立朝廷者，則爵服不可不貴也。爵服加于不義，則民賤其爵服；民賤其
爵服，則人主不尊；人主不尊，則令不行矣。法者，將用民力者也；將用民力
者，則祿賞不可不重也。祿賞加于無功，則民輕其祿賞；民輕其祿賞，則上無
以勸民；上無以勸民，則令不行矣。法者，將用民能者也；將用民能者，則授
官不可不審也。授官不審，則民閒其治；民閒其治，則理不上通；理不上通，
則下怨其上；下怨其上，則令不行矣。法者，將用民之死命者也；用民之死命
者，則刑罰不可不審；刑罰不審，則有辟就；有辟就，則殺不辜而赦有罪；殺
不辜而赦有罪，則國不免於賊臣矣。故夫爵服賤、祿賞輕、民閒其治、賊臣首
難，此謂敗國之教也。


立政

國之所以治亂者三，殺戮刑罰，不足用也。國之所以安危者四，城郭險阻，不
足守也。國之所以富貧者五，輕稅租，薄賦斂，不足恃也。治國有三本，而安
國有四固，而富國有五事。五事，五經也。

君之所審者三：一曰：德不當其位；二曰：功不當其祿；三曰：能不當其官。
此三本者，治亂之原也。故國有德義未明於朝者，則不可加於尊位；功力未見
於國者，則不可授與重祿；臨事不信於民者，則不可使任大官。故德厚而位卑
者，謂之過；德薄而位尊者，謂之失。寧過於君子，而毋失於小人。過於君
子，其為怨淺；失於小人，其為禍深。是故，國有德義未明於朝而處尊位者，
則良臣不進；有功力未見於國而有重祿者，則勞臣不勸；有臨事不信於民而任
大官者，則材臣不用。三本者審，則下不敢求；三本者不審，則邪臣上通，而
便辟制威。如此，則明塞於上，而治壅於下，正道捐棄，而邪事日長。三本者
審，則便辟無威於國，道塗無行禽，疏遠無蔽獄，孤寡無隱治。故曰：「刑省
治寡，朝不合眾」。
右三本

君之所慎者四：一曰：大德不至仁，不可以授國柄。二曰：見賢不能讓，不可
與尊位。三曰：罰避親貴，不可使主兵。四曰：不好本事，不務地利，而輕賦
斂，不可與都邑。此四務者，安危之本也。故曰：卿相不得眾，國之危也；大
臣不和同，國之危也；兵主不足畏，國之危也；民不懷其產，國之危也。故大
德至仁，則操國得眾；見賢能讓，則大臣和同；罰不避親貴，則威行於鄰敵；
好本事，務地利，重賦斂，則民懷其產。
右四固

君之所務者五：一曰：山澤不救於火，草木不植成，國之貧也。二曰：溝瀆不
遂於隘，鄣水不安其藏，國之貧也。三曰：桑麻不植於野，五穀不宜其地，國
之貧也。四曰：六畜不育於家，瓜瓠葷菜百果不備具，國之貧也。五曰：工事
競於刻鏤，女事繁於文章，國之貧也。故曰：山澤救於火，草木植成，國之富
也；溝瀆遂於隘，鄣水安其藏，國之富也；桑麻植於野，五穀宜其地，國之富
也；六畜育於家，瓜瓠葷菜百果備具，國之富也；工事無刻鏤，女事無文章，
國之富也。
右五事

分國以為五鄉，鄉為之師；分鄉以為五州，州為之長；分州以為十里，里為之
尉；分里以為十游，游為之宗。十家為什，五家為伍，什伍皆有長焉。築障塞
匿，一道路，博出入，審閭閈，慎管鍵，管藏于里尉。置閭有司，以時開閉。
閭有司觀出入者，以復于里尉。凡出入不時，衣服不中，圈屬群徒，不順於常
者，閭有司見之，復無時。若在長家子弟、臣妾、屬役、賓客，則里尉以譙于
游宗，游宗以譙于什伍，什伍以譙于長家，譙敬而勿復。一再則宥，三則不
赦。凡孝悌忠信、賢良俊材，若在長家子弟、臣妾、屬役、賓客，則什伍以復
于游宗，游宗以復于里尉，里尉以復于州長，州長以計于鄉師，鄉師以著于士
師。凡過黨，其在家屬，及于長家；其在長家，及于什伍之長；其在什伍之
長，及于游宗；其在游宗，及于里尉；其在里尉，及于州長；其在州長，及于
鄉師；其在鄉師，及于士師。三月一復，六月一計，十二月一著。凡上賢不過
等，使能不兼官，罰有罪不獨及，賞有功不專與。

孟春之朝，君自聽朝，論爵賞、校官，終五日。季冬之夕，君自聽朝，論罰
罪、刑殺，亦終五日。正月之朔，百吏在朝，君乃出令，布憲于國。五鄉之
師、五屬大夫，皆受憲于太史。大朝之日，五鄉之師、五屬大夫，皆身習憲于
君前。太史既布憲，入籍于太府，憲籍分于君前。五鄉之師出朝，遂于鄉官，
致于鄉屬，及于游宗，皆受憲。憲既布，乃反致令焉，然後敢就舍；憲未布，
令未致，不敢就舍；就舍，謂之留令，罪死不赦。五屬大夫，皆以行車朝，出
朝不敢就舍，遂行。至都之日，遂於廟，致屬吏，皆受憲。憲既布，乃發使者
致令，以布憲之日，蚤晏之時。憲既布，使者以發，然後敢就舍；憲未布，使
者未發，不敢就舍；就舍，謂之留令，罪死不赦。憲既布，有不行憲者，謂之
不從令，罪死不赦。考憲而有不合于太府之籍者，侈曰專制，不足曰虧令，罪
死不赦。首憲既布，然後可以布憲。
右首憲

凡將舉事，令必先出。曰事將為，其賞罰之數，必先明之。立事者，謹守令以
行賞罰，計事致令，復賞罰之所加。有不合於令之所謂者，雖有功利，則謂之
專制，罪死不赦。首事既布，然後可以舉事。
右首事

修火憲，敬山澤、林藪、積草，夫財之所出，以時禁發焉。使民足於宮室之
用，薪蒸之所積，虞師之事也。決水潦，通溝瀆，修障防，安水藏，使時水雖
過度，無害于五穀。歲雖凶旱，有所秎穫，司空之事也。相高下，視肥墝，觀
地宜，明詔期，前後農夫，以時均修焉，使五穀桑麻，皆安其處，由田之事
也。行鄉里，視宮室，觀樹藝，簡六畜，以時鈞修焉，勸勉百姓，使力作毋
偷，懷樂家室，重去鄉里，鄉師之事也。論百工，審時事，辨功苦，上完利，
監一五鄉，以時鈞修焉，使刻鏤文采，毋敢造于鄉，工師之事也。
右省官

度爵而制服，量祿而用財。飲食有量，衣服有制，宮室有度，六畜人徒有數，
舟車陳器有禁，修生則有軒冕、服位、穀祿、田宅之分，死則有棺槨、絞衾、
壙壟之度。雖有賢身貴體，毋其爵，不敢服其服；雖有富家多資，毋其祿，不
敢用其財。天子服文有章，而夫人不敢以燕以饗廟，將軍大夫不敢以朝，官吏
以命，士止于帶緣，散民不敢服雜采，百工商賈不得服長鬈貂，刑餘戮民不敢
服絻，不敢畜連乘車。
右服制

寢兵之說勝，則險阻不守；兼愛之說勝，則士卒不戰。全生之說勝，則廉恥不
立。私議自貴之說勝，則上令不行。群徒比周之說勝，則賢不肖不分。金玉貨
財之說勝，則爵服下流。觀樂玩好之說勝，則姦民在上位。請謁任舉之說勝，
則繩墨不正。諂諛飾過之說勝，則巧佞者用。
右九敗

期而致，使而往，百姓舍己以上為心者，教之所期也。始於不足見，終於不可
及，一人服之，萬人從之，訓之所期也。未之令而為，未之使而往，上不加
勉，而民自盡竭，俗之所期也。好惡形於心，百姓化於下，罰未行而民畏恐，
賞未加而民勸勉，誠信之所期也。為而無害，成而不議，得而莫之能爭，天道
之所期也。為之而成，求之而得，上之所欲，小大必舉，事之所期也。令則
行，禁則止，憲之所及，俗之所被，如百體之從心，政之所期也。
右七觀


乘馬

凡立國都，非於大山之下，必於廣川之上。高毋近旱，而水用足；下毋近水，
而溝防省。因天材，就地利，故城郭不必中規矩，道路不必中準繩。
右立國

無為者帝，為而無以為者王，為而不貴者霸。不自以為所貴，則君道也；貴而
不過度，則臣道也。
右大數

地者，政之本也。朝者，義之理也。市者，貨之準也。黃金者，用之量也。諸
侯之地、千乘之國者，器之制也。五者其理可知也，為之有道。地者，政之本
也。是故，地可以正政也。地不平均和調，則政不可正也；政不正，則事不可
理也。
右地政

春秋冬夏，陰陽之推移也；時之短長，陰陽之利用也；日夜之易，陰陽之化
也。然則陰陽正矣，雖不正，有餘不可損，不足不可益也。天地，莫之能損益
也。然則可以正政者地也，故不可不正也。正地者，其實必正。長亦正，短亦
正；小亦正，大亦正；長短大小盡正。正不正，則官不理；官不理，則事不
治；事不治，則貨不多。是故，何以知貨之多也？曰：事治。何以知事之治
也？曰：貨多。貨多事治，則所求於天下者寡矣，為之有道。
右陰陽

朝者，義之理也。是故，爵位正而民不怨；民不怨則不亂，然後義可理。理不
正，則不可以治，而不可不理也。故一國之人，不可以皆貴；皆貴，則事不成
而國不利也。為事之不成，國之不利也，使無貴者，則民不能自理也。是故，
辨於爵列之尊卑，則知先後之序，貴賤之義矣，為之有道。
右爵位

市者，貨之準也。是故，百貨賤，則百利不得；百利不得，則百事治；百事
治，則百用節矣。是故，事者生於慮，成於務，失於傲。不慮則不生，不務則
不成，不傲則不失，故曰：市者可以知治亂，可以知多寡，而不能為多寡，為
之有道。
右務市事

黃金者，用之量也。辨於黃金之理，則知侈儉；知侈儉，則百用節矣。故儉則
傷事，侈則傷貨。儉則金賤，金賤則事不成，故傷事；侈則金貴，金貴則貨
賤，故傷貨。貨盡而後知不足，是不知量也；事已而後知貨之有餘，是不知節
也。不知量，不知節，不可，為之有道。
右黃金

諸侯之地，千乘之國者，器之制也。天下乘馬服牛，而任之輕重有制。有一宿
之行，道之遠近有數矣。是知諸侯之地、千乘之國者，所以知地之小大也，所
以知任之輕重也。重而後損之，是不知任也；輕而後益之，是不知器也。不知
任，不知器，不可，為之有道。
右諸侯之地千乘之國

地之不可食者，山之無木者，百而當一。涸澤，百而當一。地之無草木者，百
而當一。樊棘雜處，民不得入焉，百而當一。藪，鐮纏得入焉，九而當一。蔓
山，其木可以為材，可以為軸，斤斧得入焉，九而當一。汎山，其木可以為
棺，可以為車，斤斧得入焉，十而當一。流水，網罟得入焉，五而當一。林，
其木可以為棺，可以為車，斤斧得入焉，五而當一。澤，網罟得入焉，五而當
一。命之曰：地均以實數。

方六里命之曰暴，五暴命之曰部，五部命之曰聚。聚者有市，無市則民乏。五
聚命之曰某鄉，四鄉命之曰方，官制也。官成而立邑：五家而伍，十家而連，
五連而暴，五暴而長，命之曰某鄉，四鄉命之曰都，邑制也。邑成而制事：四
聚為一離，五離為一制，五制為一田，二田為一夫，三夫為一家，事制也。事
成而制器：方六里，為一乘之地也；一乘者，四馬也；一馬，其甲七，其蔽
五；四乘，其甲二十有八，其蔽二十，白徒三十人奉車兩，器制也。

方六里，一乘之地也；方一里，九夫之田也。黃金一鎰，百乘一宿之盡也。無
金則用其絹，季絹三十三制當一鎰。無絹則用其布，經暴布百兩當一鎰，一鎰
之金，食百乘之一宿。則所市之地，六灸一[豆斗]，命之曰中歲。

有市，無市則民不乏矣。方六里，名之曰社；有邑焉，名之曰央。亦關市之
賦。黃金百鎰為一篋，其貨一穀籠為十篋。其商苟在市者三十人，其正月十二
月，黃金一鎰，命之曰正。分春曰書比，立夏曰月程，秋曰大稽，與民數得
亡。

三歲修封，五歲修界，十歲更制，經正也。十仞見水不大潦，五尺見水不大
旱。十一仞見水輕征，十分去二三，二則去三四，四則去四，五則去半，比之
於山。五尺見水，十分去一，四則去三，三則去二，二則去一，三尺而見水，
比之於澤。

距國門以外，窮四竟之內，丈夫二犁，童五尺一犁，以為三日之功。正月，令
農始作，服于公田農耕。及雪釋，耕始焉，芸卒焉。士，聞見、博學、意察，
而不為君臣者，與功而不與分焉。賈知賈之貴賤，日至於市，而不為官賈者，
與功而不與分焉。工治容貌功能，日至於市，而不為官工者，與功而不與分
焉。不可使而為工，則視貸離之實，而出夫粟。

是故，智者知之，愚者不知，不可以教民；巧者能之，拙者不能，不可以教
民。非一令而民服之也，不可以為大善；非夫人能之也，不可以為大功。是故，
非誠賈不得食于賈，非誠工不得食于工，非誠農不得食于農，非信士不得立于
朝。是故，官虛而莫敢為之請，君有珍車珍甲而莫之敢有，君舉事臣不敢誣其
所不能。君知臣，臣亦知君、知己也，故臣莫敢不竭力，俱操其誠以來。

道曰，均地，分力，使民知時也。民乃知時日之蚤晏，日月之不足，飢寒之至
于身也。是故，夜寢蚤起，父子兄弟不忘其功。為而不倦，民不憚勞苦。故不
均之為惡也：地利不可竭，民力不可殫。不告之以時，而民不知；不道之以
事，而民不為。與之分貨，則民知得正矣；審其分，則民盡力矣。是故，不使
而父子兄弟不忘其功。
右士農工商

聖人之所以為聖人者，善分民也。聖人不能分民，則猶百姓也。於己不足，安
得名聖！是故，有事則用，無事則歸之於民，唯聖人為善托業於民。民之生
也，辟則愚，閉則類。上為一，下為二。
右聖人

時之處事精矣，不可藏而舍也。故曰：今日不為，明日忘貨。昔之日已往而不
來矣。
右失時

上地方八十里，萬室之國一，千室之都四。中地方百里，萬室之國一，千室之
都四。下地方百二十里，萬室之國一，千室之都四。以上地方八十里，與下地
方百二十里，通於中地方百里。
右地里


七法

言是而不能立，言非而不能廢，有功而不能賞，有罪而不能誅；若是而能治民
者，未之有也。是必立，非必廢，有功必賞，有罪必誅；若是安治矣？未也。
是何也？曰：形勢、器械未具，猶之不治也。形勢、器械具，四者備，治矣。
不能治其民，而能強其兵者，未之有也；能治其民矣，而不明于為兵之數，猶
之不可。不能強其兵，而能必勝敵國者，未之有也；能強其兵，而不明于勝敵
國之理，猶之不勝也。兵不必勝敵國，而能正天下者，未之有也；兵必勝敵國
矣，而不明正天下之分，猶之不可。故曰：治民有器，為兵有數，勝敵國有
理，正天下有分。

則、象、法、化、決塞、心術、計數。根天地之氣，寒暑之和，水土之性，百
姓、鳥獸、草木之生，物雖不甚多，皆均有焉，而未嘗變也，謂之則。義也、
名也、時也、似也、類也、比也，狀也，謂之象。尺寸也、繩墨也、規矩也、
衡石也、斗斛也、角量也，謂之法。漸也、順也、靡也、久也、服也、習也，
謂之化。予奪也、險易也、利害也、難易也、開閉也、殺生也，謂之決塞。實
也、誠也、厚也、施也、度也、恕也，謂之心術。剛柔也、輕重也、大小也、
實虛也、遠近也、多少也，謂之計數。

不明于則，而欲出號令，猶立朝夕于運均之上，檐竿而欲定其末。不明于象，
而欲論材審用，猶絕長以為短，續短以為長。不明于法，而欲治民一眾，猶左
書而右息之。不明于化，而欲變俗易教，猶朝揉輪而夕欲乘車。不明于決塞，
而欲驅眾移民，猶使水逆流。不明于心術，而欲行令于人，猶倍招而必拘之。
不明于計數，而欲舉大事，猶無舟楫而欲經于水險也。故曰：錯儀畫制，不知
則不可；論材審用，不知象不可；和民一眾，不知法不可；變俗易教，不知化
不可；驅眾移民，不知法不可；變俗易教，不知決塞不可；布令必行，不知心
術不可；舉事必成，不知計數不可。
右七法。

百匿傷上威，奸吏傷官法，奸民傷俗教，賊盜傷國眾。威傷，則重在下；法
傷，則貨上流；教傷，則從令者不輯；眾傷，則百姓不安其居。重在下，則令
不行；貨上流，則官徒廢；從令者不輯，則百事無功；百姓不安其居，則輕民
處而重民散；輕民處、重民散，則地不辟；地不辟，則六畜不育，則國貧而用
不足；國貧而用不足，則兵弱而士不厲；兵弱而士不厲，則戰不勝而守不固；
戰不勝而守不固，則國不安矣。故曰：常令不審，則百匿勝；官爵不審，則奸
吏勝；符籍不審，則奸民勝；刑法不審，則盜賊勝。國之四經敗，人君泄見
危。人君泄，則言實之士不進；言實之士不進，則國之情偽不竭于上。

世主所貴者，寶也；所親者，戚也；所愛者，民也；所重者，爵祿也。亡君則
不然，致所貴非寶也，致所親非戚也，致所愛非民也，致所重非爵祿也。故不
為重寶虧其命，故曰：令貴于寶；不為愛親危其社稷，故曰：社稷戚于親；不
為愛人枉其法，故曰：法愛于人；不為重爵祿分其威，故曰：威重于爵祿。不
通此四者，則反于無有。故曰：治人如治水潦，養人如養六畜，用人如用草
木。居身論道行理，則群臣服教，百吏嚴斷，莫敢開私焉。論功計勞，未嘗失
法律也。便辟、左右、大族、尊貴、大臣，不得增其功焉；疏遠、卑踐、隱不
知之人，不忘其勞。故有罪者不怨上，愛賞者無貪心，則列陳之士皆輕其死而
安難，以要上事，本兵之極也。
右四傷百匿。

為兵之數：存乎聚財，而財無敵；存乎論工，而工無敵；存乎制器，而器無
敵；存乎選士，而士無敵；存乎政教，而政教無敵；存乎服習，而服習無敵；
存乎遍知天下，而遍知天下無敵；存乎明于機數，而明于機數無敵。故兵未出
境，而無敵者八。是以欲正天下，財不蓋天下，不能正天下；財蓋天下，而工
不蓋天下，不能正天下；工蓋天下，而器不蓋天下，不能正天下；器蓋天下，
而士不蓋天下，不能正天下；士蓋天下，而教不蓋天下，不能正天下；教蓋天
下，而習不蓋天下，不能正天下；習蓋天下，而不遍知天下，不能正天下；遍
知天下，而不明于機數，不能正天下。故明於機數者，用兵之勢也，大者時
也，小者計也。

王道非廢也，而天下莫敢窺者，王者之正也。衡庫者，天子之禮也。

是故，器成卒選，則士知勝矣。遍知天下，審御機數，則獨行而無敵矣。所愛
之國，而獨利之；所惡之國，而獨害之，則令行禁止。是以，聖王貴之。勝一
而服百，則天下畏之矣；立少而觀多，則天下懷之矣；罰有罪，賞有功，則天
下從之矣。故聚天下之精財，論百工之銳器，春秋角試以練，精銳為右，成器
不課不用，不試不藏。收天下之豪傑，有天下之駿雄，故舉之如飛鳥，動之如
雷電，發之如風雨，莫當其前，莫害其後，獨出獨入，莫敢禁圉。成功立事，
必順于禮義。故不禮，不勝天下；不義，不勝人。故賢知之君，必立于勝地，
故正天下而莫之敢御也。
右為兵之數。

若夫曲制時舉，不失天時，毋壙地利，其數多少，其要必出于計數。故凡攻伐
之為道也，計必先定于內，然後兵出乎境。計未定于內，而兵出乎境，是則戰
之自勝，攻之自毀也。是故，張軍而不能戰，圍邑而不能攻，得地而不能實，
三者見一焉，則可破毀也。故不明于敵人之政，不能加也；不明于敵人之情，
不可約也；不明于敵人之將，不先軍也；不明于敵人之士，不先陳也。是故，
以眾擊寡，以治擊亂，以富擊貧，以能擊不能，以教卒練士擊驅眾白徒。故十
戰十勝，百戰百勝。

故事無備，兵無主，則不蚤知；野不辟，地無吏，則無蓄積；官無常，下怨
上，而器械不功；朝無政，則賞罰不明；賞罰不明，則民幸生。故蚤知敵人，
如獨行；有蓄積，則久而不匱；器械功，則伐而不費；賞罰明，則人不幸；人
不幸，則勇士勸之。故兵也者，審于地圖，謀于官日，量蓄積，齊勇士，遍知
天下，審御機數，兵主之事也。

故有風雨之行，故能不遠道里矣；有飛鳥之舉，故能不險山河矣；有雷電之
戰，故能獨行而無敵矣；有水旱之功，故能攻國就邑；有金城之守，故能定宗
廟、育男女矣；有一體之治，故能出號令、明憲法矣。風雨之行者，速也；飛
鳥之舉者，輕也；雷電之戰者，士不齊也；水旱之功者，野不收、耕不穫也；
金城之守者，用貨財、設耳目也；一體之治者，去奇說、禁雕俗也。不遠道
里，故能威絕域之民；不險山河，故能服恃固之國；獨行無敵，故令行而禁
止。故攻國救邑，不恃權與之國，故所指必聽；定宗廟、育男女，天下莫之能
傷，然後可以有國；制儀法，出號令，莫不響應，然後可以治民一眾矣。
右選陳。


幼官

若因：夜虛守靜，人物人物則皇。五和時節，君服黃色。味甘味，聽宮聲，治
和器，用五數，飲于黃后之井，以[人果]獸之火爨。藏溫濡，行驅養，坦氣修
通；凡物開靜，形生理。

常至命，尊賢授德，則帝。身仁行義，服忠用信，則王。審謀章禮，選士利
械，則霸。定生處死，謹賢修伍，則眾。信賞審罰，爵材祿能，則強。計凡付
終，務本飭末，則富。明法審數，立常備能，則治。同異分官，則安。

通之以道，畜之以惠，親之以仁，養之以義，報之以德，結之以信，接之以
禮，和之以樂，期之以事，攻之以官，發之以力，威之以誠。一舉而上下得
終，再舉而民無不從，三舉而地辟散成，四舉而農佚粟十，五舉而務輕金九，
六舉而絜知事變，七舉而外內為用，八舉而勝行威立，九舉而帝事成形。

九本博大，人主之守也；八分有職，卿相之守也；七官飾勝備威，將軍之守
也；六紀審密，賢人之守也；五紀不解，庶人之守也。動而無不從，靜而無不
同。治亂之本三，卑尊之交四，富貧之終五，盛衰之紀六，安危之機七，強弱
之應八，存亡之數九。練之以散群傰署，凡數材署。殺僇以聚財，勸勉以選
眾。使二分具本，發善必審于密，執威必明于中。

此居圖方中。

春行冬政肅，行秋政雷，行夏政閹。十二地氣發，戒春事；十二小卯，出耕；
十二天氣下，賜與；十二義氣至，修門閭；十二清明，發禁；十二始卯，合男
女；十二中卯，十二下卯，三卯同事。八舉時節，君服青色，味酸味，聽角
聲，治燥氣，用八數，飲于青后之井，以羽獸之火爨。藏不忍，行驅養，坦氣
修通；凡物開靜，形生理。

合內空周外，強國為圈，弱國為屬。動而無不從，靜而無不同。舉發以禮，時
禮必得。和好不基，貴賤無司，事變日至。

此居于圖東方方外。

夏行春政風，行冬政落，重則雨雹，行秋政水。十二小郢，至德；十二絕氣
下，下爵賞；十二中郢，賜與；十二中絕，收聚；十二大暑至，盡善；十二中
暑，十二小暑終，三暑同事。七舉時節，君服赤色，味苦味，聽羽聲，治陽
氣，用七數，飲于赤后之井，以毛獸之火爨。藏薄純，行篤厚，坦氣修通；凡
物開靜，形生理。

定府官，明名分，而嬸責于群司有司，則下不乘上，賤不乘貴。法立數得，而
無比周之民，則上尊而下卑，遠近不乖。

此居于圖南方方外。

秋行夏政葉，行春政華，行冬政耗。十二期風至，戒秋事；十二小卯，薄百
爵；十二白露下，收聚；十二復理，賜與；十二始節，賦事；十二始卯，合男
女；十二中卯，十二下卯，三卯同事。九和時節，君服白色，味辛味，聽商
聲，治濕氣，用九數，飲于白后之井，以介蟲之火爨。藏恭敬，行博銳，坦氣
修通；凡物開靜，形生理。

間男女之畜，修鄉閭之什伍，量委積之多寡，定府官之計數。養老弱而勿通，
信利周而無私。

此居于圖西方方外。

冬行秋政霧，行夏政雷，行春政烝泄。十二始寒，盡刑；十二小榆，賜與；十
二中寒，收聚；十二中榆，大收；十二寒，至靜；十二大寒之陰，十二大寒
終，三寒同事。六行時節，君服黑色，味鹹味，聽徵聲，治陰氣，用六數，飲
于黑后之井，以麟獸之火爨。藏慈厚，行薄純，坦氣修通；凡物開靜，形生
理。

器成於僇，教行于鈔，動靜不記，行止無量。戒審四時以別息，異出入以兩
易，明養生以解固，審取予以總之。一會諸侯，令曰：非玄帝之命，毋有一日
之師役。再會諸侯，令曰：養孤老，食常疾，收孤寡。三會諸侯，令曰：田租
百取五，市賦百取一，毋乏耕織之器。四會諸侯，令曰：修道路，偕度量，一
稱數，藪澤以時禁發之。五會諸侯，令曰：修春秋冬夏之常祭，食天壤山川之
故祀，必以時。六會諸侯，令曰：以爾壤生物共玄官，請四輔，將以禮上帝。
七會諸侯，令曰：官處四體而無禮者，流之焉莠命。八會諸侯，令曰：立四義
而毋議者，尚之于玄官，聽于三公。九會諸侯，令曰：以爾封內之財物，國之
所有為幣。九會，大命焉出，常至。

千里之外，二千里之內，諸侯三年而朝，習命；二年，三卿使四輔；一年正月
朔日，令大夫來修，受命三公。二千里之外，三千里之內，諸侯五年而會至，
習命；三年，名卿請事；二年，大夫通吉凶。十年，重適入，正禮義；五年，
大夫請受變。三千里之外，諸侯世一至，置大夫以為廷安，入共受命焉。

此居于圖北方方外。

必得文威武，官習勝之務。時因勝之終，無方勝之幾，行義勝之理，名實勝之
急，時分勝之事，察伐勝之行，備具勝之原，無象勝之本。定獨威勝，定計財
勝，定聞知勝，定選士勝，定制祿勝，定方用勝，定綸理勝，定死生勝，定成
敗勝，定依奇勝，定實虛勝，定盛衰勝。舉機誠要，則敵不量；用利至誠，則
敵不校。明名章實，則士死節；其舉發不意，則士歡用。交物因方，則械器
備；因能利備，則求必得。執務明本，則士不偷；備具無常，無方應也。

聽于鈔故能聞未極，視于新故能見未形，思于浚故能知未始，發于驚故能至無
量，動于昌故能得其寶，立于謀故能實不可故也。器成教守，則不遠道理；號
審教施，則不險山河；摶一純固，則獨行而無敵；慎號審章，則其攻不待權
與。明必勝，則慈者勇；器無方，則愚者智；攻不守，則拙者巧，數也。動慎
十號，明審九章，飾習十器，善習五官，謹修三官。必設常主，計必先定。求
天下之精材，論百工之銳器，器成角試否臧；收天下之豪杰，有天下之稱材，
說行若風雨，發如雷電。

此居于圖方中。

旗物尚青，兵尚矛，刑則交寒害鈦。

器成不守，經不知；教習不著，發不意。經不知，故莫之能圉；發不意，故莫
之能應。莫之能應，故全勝而無害；莫之能圉，故必勝而無敵。四機不明，不
過九日而游兵驚軍；障塞不審，不過八日而外賊得間；由守不慎，不過七日而
內有讒謀；詭禁不修，不過六日而竊盜者起；死亡不食，不過四日而軍財在
敵。

此居于圖東方方外。

旗物尚赤，兵尚戟，刑則燒交疆郊。

必明其一，必明其將，必明其政，必明其士。四者備，則以治擊亂，以成擊
敗。數戰則士疲，數勝則君驕；驕君使疲民則國危。至善不戰，其次一之。大
勝者，積眾勝無非義者焉，可以為大勝。

此居于圖南方方外。

旗物尚白，兵尚劍，刑則紹昧斷絕。

始乎無端，卒乎無窮。始乎無端，道也；卒乎無窮，德也。道不可量，德不可
數。不可量，則眾強不能圖；不可數，則為詐不敢鄉。兩者備施，動靜有功。
畜之以道，養之以德。畜之以道，則民和；養之以德，則民合。和合故能習，
習故能偕，偕習以悉，莫之能傷也。

此居于圖西方方外。

旗物尚黑，兵尚脅盾，刑則游仰灌流。

察數而知治，審器而識勝，明謀而適勝，通德而天下定。定宗廟，育男女，官
四分，則可以立威行德，制法儀，出號令。至善之為兵也，非地是求也，罰人
是君也。立義而加之以勝，至威而實之以德，守之而後修勝，心焚海內。民之
所利立之，所害除之，則民人從；立為六千里之侯，則大人從；使國君得其
治，則人君從；會請命于天，地知氣和，則生物從。計緩急之事，則危危而無
難；明于器械之利，則涉難而不變；察于先後之理，則兵出而不困；通于出入
之度，則深入而不危；審于動靜之務，則攻得而無害；著于取與之分，則得地
而不執；慎于號令之官，則舉事而有功。

此居于圖北方方外。


五輔

古之聖王，所以取明名廣譽，厚功大業，顯於天下，不忘於後世，非得人者，
未之嘗聞。暴王之所以失國家，危社稷，覆宗廟，滅於天下，非失人者，未之
嘗聞。今有士之君，皆處欲安，動欲威，戰欲勝，守欲固，大者欲王天下，小
者欲霸諸侯。而不務得人，是以小者兵挫而地削，大者身死而國亡，故曰：人
不可不務也。此天下之極也。

曰：然則得人之道，莫如利之。利之之道，莫如教之以政，故善為政者，田疇
墾而國邑實，朝廷閒而官府治，公法行而私曲止，倉廩實而囹圄空，賢人進而
奸民退，其君子上中正而下諂諛。其士民貴武勇而賤得利。其庶人好耕農而惡
飲食。於是財用足，而飲食薪菜饒。是故上必寬裕，而有解舍。下必聽從，而
不疾怨。上下和同，而有禮義，故處安而動威，戰勝而守固，是以一戰而正諸
侯。不能為政者，田疇荒而國邑虛，朝廷兇而官府亂。公法廢而私曲行，倉廩
虛而囹圄實，賢人退而奸民進，其君子上諂諛而下中正，其士民貴得利而賤武
勇，其庶人好飲食而惡耕農，於是財用匱而食飲薪菜乏，上彌殘苟，而無解
舍，下愈覆鷙而不聽從，上下交引而不和同，故處不安而動不威，戰不勝而守
不固，是以小者兵挫而地削，大者身死而國亡，故以此觀之，則政不可不慎
也。

德有六興，義有七體，禮有八經，法有五務，權有三度，所謂六興者何？曰：
辟田疇，利壇宅。修樹蓺，勸士民，勉稼穡，修牆屋，此謂厚其生。發伏利，
輸墆積修道途，便關市，慎將宿，此謂輸之以財。導水潦，利陂溝，決潘渚，
潰泥滯，通鬱閉，慎津梁，此謂遺之以利。薄徵斂，輕征賦，弛刑罰，赦罪
戾，宥小過，此謂寬其政。養長老，慈幼孤，恤鰥寡，問疾病，弔禍喪，此謂
匡其急。衣凍寒，食飢渴，匡貧窶，振罷露，資乏絕，此謂振其窮。凡此六
者，德之興也。六者既布，則民之所欲，無不得矣。夫民必得其所欲，然後聽
上，聽上，然後政可善為也，故曰德不可不興也。

曰：民知德矣，而未知義，然後明行以導之義，義有七體，七體者何？曰：孝
悌慈惠，以養親戚。恭敬忠信，以事君上。中正比宜，以行禮節。整齊撙詘，
以辟刑僇。纖嗇省用，以備飢饉。敦懞純固，以備禍亂。和協輯睦，以備寇
戎。凡此七者，義之體也。夫民必知義然後中正，中正然後和調，和調乃能處
安，處安然後動威，動威乃可以戰勝而守固，故曰義不可不行也。

曰：民知義矣，而未知禮，然後飾八經以導之禮。所謂八經者何？曰：上下有
義，貴賤有分，長幼有等，貧富有度，凡此八者，禮之經也。故上下無義則
亂，貴賤無分則爭，長幼無等則倍，貧富無度則失。上下亂，貴賤爭，長幼
倍，貧富失，而國不亂者，未之嘗聞也。是故聖王飭此八禮，以導其民；八者
各得其義，則為人君者，中正而無私。為人臣者，忠信而不黨。為人父者，慈
惠以教。為人子者，孝悌以肅。為人兄者，寬裕以誨。為人弟者，比順以敬。
為人夫者，敦懞以固。為人妻者，勸勉以貞。夫然則下不倍上，臣不殺君，賤
不踰貴，少不陵長，遠不閒親，新不閒舊，小不加大，淫不破義，凡此八者，
禮之經也。夫人必知禮然後恭敬，恭敬然後尊讓，尊讓然後少長貴賤不相踰
越，少長貴賤不相踰越，故亂不生而患不作，故曰禮不可不謹也。

曰：民知禮矣，而未知務，然後布法以任力，任力有五務，五務者何？曰：君
擇臣而任官，大夫任官辯事，官長任事守職，士修身功材，庶人耕農樹藝。君
擇臣而任官，則事不煩亂。大夫任官辯事，則舉措時。官長任事守職，則動作
和。士修身功材，則賢良發。庶人耕農樹藝，則財用足。故曰：凡此五者，力
之務也。夫民必知務，然後心一，心一然後意專，心一而意專，然後功足觀
也。故曰：力不可不務也。

曰：民知務矣，而未知權，然後考三度以動之；所謂三度者何？曰：上度之天
祥，下度之地宜，中度之人順，此所謂三度。故曰：天時不祥，則有水旱；地
道不宜，則有饑饉；人道不順，則有禍亂；此三者之來也，政召之。曰：審時
以舉事，以事動民，以民動國，以國動天下。天下動，然後功名可成也，故民
必知權然後舉錯得。舉錯得則民和輯，民和輯則功名立矣，故曰：權不可不度
也。

故曰五經既布，然後逐姦民，詰軸偽，屏讒慝，而毋聽淫辭，毋作淫巧。若民
有淫行邪性，樹為淫辭，作為淫巧，以上諂君上，而下惑百姓，移國動眾，以
害民務者，其刑死流，故曰：凡人君之所以內失百姓，外失諸侯，兵挫而地
削，名卑而國虧，社稷滅覆，身體危殆，非生於諂淫者未之嘗聞也。何以知其
然也？曰：淫聲諂耳，淫觀諂目，耳目之所好諂心，心之所好傷民，民傷而身
不危者，未之嘗聞也。曰：實壙虛，墾田疇，修牆屋，則國家富。節飲食，撙
衣服，則財用足。舉賢良，務功勞，布德惠，則賢人進。逐姦人，詰軸偽，去
讒慝，則姦人止。修饑饉，救災害，振罷露，則國家定。

明王之務，在於強本事，去無用，然後民可使富。論賢人，用有能，而民可使
治。薄稅斂，毋苟於民，待以忠愛，而民可使親；三者，霸王之事也。事有本
而仁義其要也，今工以巧矣，而民不足於備用者，其悅在玩好。農以勞矣，而
天下飢者，其悅在珍怪，方丈陳於前。女以巧矣，而天下寒者，其悅在文繡。
是故博帶梨，大袂列，文繡染，刻鏤削，雕琢采。關幾而不征，市廛而不稅。
是故古之良工，不勞其知巧以為玩好，無用之物，守法者不失。


八觀

大城不可以不完，郭周不可以外通，里域不可以橫通，閭閈不可以無闔，宮
垣、關閉不可以不修。故大城不完，則亂賊之人謀；郭周外通，則奸遁逾越者
作；里域橫通，則攘奪竊盜者不止；閭閈無闔，外內交通，則男女無別；宮垣
不備，關閉不固，雖有良貨，不能守也。故形勢不得為非，則奸邪之人愨願；
禁罰威嚴，則簡慢之人整齊；憲令著明，則蠻夷之人不敢犯；賞慶信必，則有
功者勸；教訓習俗者眾，則君民化變而不自知也。是故，明君在上位，刑省罰
寡，非可刑而不刑，非可罪而不罪也。明君者，閉其門，塞其涂，弇其跡，使
民毋由接于淫非之地。是以，民之道正行善也，若性然，故罪罰寡而民以治
矣。

行其田野，視其耕芸，計其農事，而飢飽之國可知也。其耕之不深，芸之不
謹，地宜不任，草田多穢，耕者不必肥，荒者不必磽，以人猥其野，草田多而
辟田少者，雖不水旱，飢國之野也。若是而民寡，則不足以守其地；若是而民
眾，則國貧民飢；以此遇水旱，則眾散而不收。彼民不足以守者，其城不固；
民飢者，不可以使戰；眾散而不收，則國為丘墟。故曰：有地君國而不務耕
耘，寄生之君也。故曰：行其田野，視其耕芸，計其農事，而飢飽之國可知
也。

行其山澤，觀其桑麻，計其六畜之產，而貧富之國可知也。夫山澤廣大，則草
木易多也；壤地肥饒，則桑麻易植也；薦草多衍，則六畜易繁也。山澤雖廣，
草木無禁；壤地雖肥，桑麻無數；薦草雖多，六畜有征。閉貨之門也。故曰：
行其山澤，觀其桑麻，計其六畜之產，而貧富之國可知也。

入國邑，視宮室，觀車馬衣服，而侈儉之國可知也。夫國城大而田野淺狹者，
其野不足以養其民；城域大而百姓寡者，其民不足以守其城；宮營大而室屋寡
者，其室不足以實其宮；室屋眾而人徒寡者，其人不足以處其室；囷倉寡而臺
榭繁者，其藏不足以共其費。故曰：主上無積而宮室美，氓家無積而衣服修。
乘車者飾觀望，步行者雜文采，本資少而末用多者，侈國之俗也。國侈則用
費，用費則民貧，民貧則奸智生，奸智生則邪巧作。故奸邪之所生，生于匱不
足；匱不足之所生，生于侈；侈之所生，生于無度。故曰：審度量，節衣服，
儉財用，禁侈泰，為國之急也，不通于若計者，不可使用國。故曰：入國邑，
視宮室，觀車馬衣服，而侈儉之國可知也。

課凶饑，計師役，觀臺榭，量國費，而實虛之國可知也。凡田野萬家之眾，可
食之地，方五十里，可以為足矣。萬家以下，則就山澤可矣；萬家以上，則去
山澤可矣。彼野悉辟而民無積者，國地小而食地淺也；田半墾而民有餘食而粟
米多者，國地大而食地博也；國地大而野不辟者，君好貨而臣好利者也；辟地
廣而民不足者，上賦重，流其藏者也。故曰：粟行于三百里，則國無一年之
積；粟行于四百里，則國無二年之積；粟行于五百里，則眾有飢色。

其稼亡三之一者，命曰小凶。小凶三年而大凶，大凶則眾有大遺苞矣。什一之
師，什三無事，則稼亡三之一。稼亡三之一，而非有故蓋積也，則道有損瘠
矣。什一之師，三年不解，非有餘食也，則民有鬻子矣。故曰：山林雖近，草
木雖美，宮室必有度，禁發必有時。是何也？曰：大木不可獨伐也，大木不可
獨舉也，大木不可獨運也，大木不可加之薄牆之上。故曰：山林雖廣，草木雖
美，禁發必有時；國雖充盈，金玉雖多，宮室必有度；江海雖廣，池澤雖博，
魚鱉雖多，罔罟必有正，船網不可一財而成也。非私草木愛魚鱉也，惡廢民于
生穀也。故曰：先王之禁山澤之作者，博民于生穀也。

彼民非穀不食，穀非地不生，地非民不動，民非作力，無以致財。天下之所
生，生于用力；用力之所生，生于勞身。是故，主上用財無已，是民用力無休
也。故曰：臺榭相望者，其上下相怨也。民無餘積者，其禁不必止；眾有遺苞
者，其戰不必勝；道有損瘠者，其守不必固。故令不必行，禁不必止，戰不必
勝，守不必固，則危亡隨其後矣。故曰：課凶饑，計師役，觀臺榭，量國費，
實虛之國可知也。

入州里，觀習俗，聽民之我以化其上，而治亂之國可知也。州里不鬲，閭閈不
設，出入無時，早晏不禁，則攘奪竊盜、攻擊殘賊之民，無自勝矣。食谷水，
巷鑿井，場圃接，樹木茂，宮牆毀壞，門戶不閉，外內交通，則男女之別，無
自正矣。鄉無長游，里無士舍，時無會同，喪烝不聚，禁罰不嚴，則齒長輯
睦，無自生矣。故昏禮不謹，則民不修廉；論賢不鄉舉，則士不及行；貨財行
于國，則法令毀于官；請謁得于上，則黨與成于下；鄉官無法制，百姓群徒不
從。此亡國弒君之所自生也。故曰：入州里，觀習俗，聽民之所化其上者，而
治亂之國可知也。

入朝廷，觀左右，本求朝之臣，論上下之所貴賤者，而強弱之國可知也。功多
為上，祿賞為下，則積勞之臣不務盡力；治行為上，爵列為下，則豪傑材臣不
務竭能；便辟左右，不論功能而有爵祿，則百姓疾怨非上，賤爵輕祿；金玉貨
財商賈之人，不論志行而有爵祿也，則上令輕，法制毀；權重之人，不論才能
而得尊位，則民倍本行而求外勢。彼積勞之人不務盡力，則兵士不戰矣；豪傑
材人不務竭能，則內治不別矣；百姓疾怨非上，賤爵輕祿，則上無以勸眾矣；
上令輕，法制毀，則君無以使臣，臣無以事君矣；民倍本行而求外勢，則國之
情偽竭在敵國矣。故曰：入朝廷，觀左右，本求朝之臣，論上下之所貴賤者，
而強弱之國可知也。

置法出令，臨眾用民，計其威嚴寬惠行于其民與不行于其民可知也。法虛立而
害疏遠，令一布而不聽者存，賤爵祿而無功者富，然則眾必輕令而上位危。故
曰：良田不在戰士，三年而兵弱；賞罰不信，五年而破；上賣官爵，十年而
亡；倍人倫而禽獸行，十年而滅。戰不勝，弱也；地四削，入諸侯，破也；離
本國，徙都邑，亡也；有者異姓，滅也。故曰：置法出令，臨眾用民，計其威
嚴寬惠行于其民與不行于其民可知也。

計敵與，量上意，察國本，觀民產之所有餘不足，而存亡之國可知也。敵國強
而與國弱，諫臣死而諛臣尊，私情行而公法毀，然則與國不恃其親，而敵國不
畏其強；豪傑不安其位，而積勞之人不懷其祿，悅商販而不務本貨，則民偷處
而不事積聚。豪傑不安其位，則良臣出；積勞之人不懷其祿，則兵士不用；民
偷處而不事積聚，則囷倉空虛。如是而君不為變，然則攘奪竊盜殘賊進取之人
起矣。內者廷無良臣，兵士不用，囷倉空虛，而外有強敵之憂，則國居而自毀
矣。故曰：計敵與，量上意，察國本，觀民產之所有餘不足，而存亡之國可知
也。

故以此八者，觀人主之國，而人主無所匿其情矣。


重令

凡君國之重器，莫重于令。令重則君尊，君尊則國安；令輕則君卑，君卑則國
危。故安國在乎尊君，尊君在乎行令，行令在乎嚴罰。罰嚴、令行，則百吏皆
恐；罰不嚴、令不行，則百吏皆喜。故明君察于治民之本，本莫要于令。故
曰：虧令者死，益令者死，不行令者死，留令者死，不從令者死。五者死而無
赦，惟令是視。故曰：令重而下恐。

為上者不明，令出雖自上，而論可與不可者在下。夫倍上令以為威，則行恣于
己以為私，百吏奚不喜之有？且夫令出雖自上，而論可與不可者在下，是威下
繫于民也。威下繫于民，而求上之無危，不可得也。令出而留者無罪，則是教
民不敬也。令出而不行者無罪，行之者有罪，是皆教民不聽也。令出而論可與
不可者在官，是威下分也。益損者無罪，則是教民邪途也。如此則巧佞之人，
將以此成私為交；比周之人，將以此阿黨取與；貪利之人，將以此收貨聚財；
懦弱之人，將以此阿貴事富，便辟；伐矜之人，將以此賣譽成名。故令一出，
示民邪途五衢，而求上之無危，下之無亂，不可得也。

菽粟不足，末生不禁，民必有飢餓之色，而工以雕文刻鏤相稚也，謂之逆。布
帛不足，衣服無度，民必有凍寒之傷，而女以美衣錦鏽綦組相稚也，謂之逆。
萬乘藏兵之國，卒不能野戰應敵，社稷必有危亡之患，而士以無分役相稚也，
謂之逆。爵人不論能，祿人不論功，則士無為行制死節，而群臣必通外請謁，
取權道，行事便辟，以貴富為榮華以相稚也，謂之逆。

朝有經臣，國有經俗，民有經產。何謂朝之經臣？察身能而受官，不誣于上；
謹于法令以治，不阿黨；竭能盡力而不尚得，犯難離患而不辭死；受祿不過其
功，服位不侈其能，不以無實虛受者，朝之經臣也。何謂國之經俗？所好惡不
違于上，所貴賤不逆于令，無上拂之事，無下比之說，無侈泰之養，無逾等之
服，謹于鄉里之行，而不逆于本朝之事者，國之經俗也。何謂民之經產？畜長
樹藝，務時殖穀，力農肯草，禁止末事者，民之經產也。故曰：朝不貴經臣，
則便辟得進，無功虛取；奸邪得行，無能上通。國不服經俗，則臣下不順，而
上令難行。民不務經產，則倉廩空虛，財用不足。便辟得進，無功虛取；奸邪
得行，無能上通，則大臣不和。臣下不順，上令難行，則應難不捷。倉廩空
虛，財用不足，則國無以固守。三者見一焉，則敵國制之矣。

故國不虛重，兵不虛勝，民不虛用，令不虛行。凡國之重也，必待兵之勝也，
而國乃重。凡兵之勝也，必待民之用也，而兵乃勝。凡民之用也，必待令之行
也，而民乃用。凡令之行也，必待近者之勝也，而令乃行。故禁不勝于親貴，
罰不行于便辟，法禁不誅于嚴重，而害于疏遠，慶賞不施于卑賤二三，而求令
之必行，不可得也。能不通于官，受祿賞不當于功，號令逆于民心，動靜詭于
時變，有功不必賞，有罪不必誅，令焉不必行，禁焉不必止，在上位無以使
下，而求民之必用，不可得也。將帥不嚴威，民心不專一，陳士不死制，卒士
不輕敵，而求兵之必勝，不可得也。內守不能完，外攻不能服，野戰不能制
敵，侵伐不能威四鄰，而求國之重，不可得也。德不加于弱小，威不信于強
大，征伐不能服天下，而求霸諸侯，不可得也。威有與兩立，兵有與分爭，德
不能懷遠國，令不能一諸侯，而求王天下，不可得也。

地大國富，人眾兵強，此霸王之本也，然而與危亡為鄰矣。天道之數，人心之
變。天道之數，至則反，盛則衰；人心之變，有餘則驕，驕則緩怠。夫驕者，
驕諸侯；驕諸侯者，諸侯失于外；緩怠者，民亂于內。諸侯失于外，民亂于
內，天道也，此危亡之時也。若夫地雖大，而不并兼，不攘奪；人雖眾，不緩
怠，不傲下；國雖富，不侈泰，不縱欲；兵雖強，不輕侮諸侯。動眾用兵，必
為天下政理，此天下之本而霸王之主也。

凡先王治國之器三，攻而毀之者六。明王能勝其攻，故不益于三者，而自有國
正天下；亂王不能勝其攻，故亦不損于三者，而自有天下而亡。三器者何也？
曰：號令也，斧鉞也，祿賞也。六攻者何也？曰：親也，貴也，貨也，色也，
巧佞也，玩好也。三器之用何也？曰：非號令無以使下，非斧鉞無以威眾，非
祿賞無以勸民。六攻之敗何也？曰：雖不聽，而可以得存者；雖犯禁，而可以
得免者；雖無功，而可以得富者。凡國有不聽而可以得存者，則號令不足以使
下；有犯禁而可以得免者，則斧鉞不足以威眾；有無功而可以得富者，則祿賞
不足以勸民。號令不足以使下，斧鉞不足以威眾，祿賞不足以勸民，若此則民
無為自用。民無為自用則戰不勝，戰不勝而守不固，守不固則敵國制之矣。然
則先王將若之何？曰：不為六者變更于號令，不為漏者疑錯于斧鉞，不為六者
益損于祿賞。若此則遠近一心，遠近一心則眾寡同力，眾寡同力則戰可以必
勝，而守可以必固。非以并兼攘奪也，以為天下政治也，此正天下之道也。


中編


法法

不法法則事毋常，法不法則令不行。令而不行，則令不法也。法而不行，則修
令者不審也。審而不行，則賞罰輕也。重而不行，則賞罰不信也。信而不行，
則不以身先之也。故曰：禁勝於身，則令行於民矣。

聞賢而不舉，殆；聞善而不索，殆；見能而不使，殆；親人而不固，殆；同謀
而離，殆；危人而不能，殆；廢人而復起，殆；可而不為，殆；足而不施，
殆；幾而不密，殆。人主不周密，則正言直行之士危。正言直行之士危，則人
主孤而毋內。人主孤而毋內，則人臣黨而成群。使人主孤而毋內，人臣黨而成
群者，此非人臣之罪也，人主之過也。

民毋重罪，過不大也；民毋大過，上毋赦也。上赦小過，則民多重罪，積之所
生也。故曰：赦出則民不敬，惠行則過日益。惠赦加於民，而囹圄雖實，殺戮
雖繁，姦不勝矣。故曰：邪莫如蚤禁之。赦過遺善，則民不勵。有過不赦，有
善不遺，勵民之道，於此乎用之矣。故曰：明君者，事斷者也。君有三欲於
民，三欲不節，則上位危。三欲者何也？一曰求，二曰禁，三曰令。求必欲
得，禁必欲止，令必欲行。求多者，其得寡；禁多者，其止寡；令多者，其行
寡。求而不得，則威日損；禁而不止，則刑罰侮；令而不行，則下凌上；故未
有能多求而多得者也，未有能多禁而多止者也，未有能多令而多行者也。故
曰：上苛則下不聽。下不聽而彊以刑罰，則為人上者眾謀之矣。為人上而眾謀
之，雖欲毋危，不可得也。號令已出，又易之；禮義已行，又止之；度量已
制，又遷之；刑法已錯，又移之。如是，則慶賞雖重，民不勸也；殺戮雖
繁，民不畏也。故曰：上無固植，下有疑心。國無常經，民力必竭，數也。

明君在上位，民毋敢立私議自貴者。國毋怪嚴、毋雜俗、毋異禮，士毋私議。
倨傲易令，錯儀畫制，作議者，盡誅。故彊者折，銳者挫，堅者破。引之以繩
墨，繩之以誅僇，故萬民之心皆服而從上，推之而往，引之而來。彼下有立其
私議自貴，分爭而退者，則令自此不行矣。故曰：私議立則主道卑矣。況主倨
傲易令，錯儀畫制，變易風俗，詭服殊說猶立。上不行君令，下不合於鄉里，
變更自為，易國之成俗者，命之曰不牧之民。不牧之民，繩之外也。繩之外
誅。使賢者食於能，鬥士食於功。賢者食於能，則上尊而民從；鬥士食於功，
則卒輕患而傲敵。上尊而民從，卒輕患而傲敵，二者設於國，則天下治而主安
矣。凡赦者，小利而大害者也；故久而不勝其禍。毋赦者，小害而大利者也；
故久而不勝其福。故赦者，]馬之委轡，毋赦者，痤睢之砭石也。

爵不尊、祿不重者，不與圖難犯危，以其道為未可以求之也。是故先王制軒
冕，所以著貴賤，不求其美；設爵祿，所以守其服，不求其觀也。使君子食於
道，小人食於力。君子食於道，則上尊而民順；小人食於力，則財厚而養足。
上尊而民順，財厚而養足，四者備體，則胥足上尊時而王不難矣。文有三侑，
武毋一赦。惠者，多赦者也，先易而後難，久而不勝其禍；法者，先難而後
易，久而不勝其福。故惠者，民之仇讎也；法者，民之父母也。太上以制制
度，其次失而能追之，雖有過，亦不甚矣。

明君制宗廟，足以設賓祀，不求其美；為宮室臺榭，足以避燥溼寒暑，不求其
大；為雕文刻鏤，足以辨貴賤，不求其觀。故農夫不失其時，百工不失其功，
商無廢利，民無游日，財無砥墆。故曰：儉其道乎！

令未布，而民或為之，而賞從之，則是上妄予也。上妄予，則功臣怨。功臣
怨，而愚民操事於妄作。愚民操事於妄作，則大亂之本也。令未布，而罰及
之，則是上妄誅也。上妄誅則民輕生，民輕生則暴人興，曹黨起而亂賊作矣。
令已布，而賞不從，則是使民不勸勉、不行制、不死節。民不勸勉、不行制、
不死節，則戰不勝而守不固。戰不勝而守不固，則國不安矣。令已布，而罰不
及，則是教民不聽。民不聽則彊者立，彊者立則主位危矣。故曰：憲律制度必
法道，號令必著明，賞罰必信密，此正民之經也。

凡大國之君尊，小國之君卑。大國之君所以尊者，何也？曰：為之用者眾也。
小國之君所以卑者，何也？曰：為之用者寡也。然則為之用者眾則尊，為之用
者寡則卑，則人主安能不欲民之眾為己用也。使民眾為己用奈何？曰：法立令
行，則民之用者眾矣；法不立，令不行，則民之用者寡矣。故法之所立、令之
所行者多，而所廢者寡，則民不誹議；民不誹議，則聽從矣。法之所立、令之
所行，與其所廢者鈞，則國毋常經；國毋常經，則民妄行矣。法之所立、令之
所行者寡，而所廢者多，則民不聽；民不聽，則暴人起而姦邪作矣。

計上之所以愛民者，為用之愛之也。為愛民之故，不難毀法虧令，則是失所謂
愛民矣。夫以愛民用民，則民之不用明矣。夫至用民者，殺之危之，勞之苦
之，飢之渴之，用民者將致之此極也。而民毋可與慮害己者，明王在上，法道
行於國，民皆舍所好而行所惡。故善用民者，軒冕不下儗，而斧鉞不上因。如
是，則賢者勸而暴人止。賢者勸而暴人止，則功名立其後矣。蹈白刃，受矢
石，入水火，以聽上令，上令盡行、禁盡止，引而使之，民不敢轉其力；推而
戰之，民不敢愛其死。不敢轉其力，然後有功；不敢愛其死，然後無敵。進無
敵，退有功，是以三軍之眾，皆得保其首領，父母妻子，完安於內。故民未嘗
可與慮始，而可與樂成功。是故仁者、知者、有道者不與人慮始。

國無以小與不幸而削亡者，必主與大臣之德行失於身也，官職、法制、政教失
於國也，諸侯之謀慮失於外也，故地削而國危矣。國無以大與幸而有功名者，
必主與大臣之德行得於身也，官職、法制、政教得於國也，諸侯之謀慮得於外
也，然後功立而名成。然則，國何可無道？人何可無求？得道而導之，得賢而
使之，將有所大期於興利除害。期於興利除害，莫急於身，而君獨甚。傷也，
必先令之失。人主失令而蔽，已蔽而劫，已劫而弒。

凡人君之所以為君者，勢也。故人君失勢，則臣制之矣。勢在下，則君制於臣
矣；勢在上，則臣制於君矣。故君臣之易位，勢在下也。在臣期年，臣雖不忠
，君不能奪也；在子期年，子雖不孝，父不能服也。故《春秋》之記：臣有弒
其君、子有弒其父者矣。故曰：堂上遠於百里，堂下遠於千里，門廷遠於萬
里。今步者一日，百里之情通矣；堂上有事，十日而君不聞，此所謂遠於百里
也。步者十日，千里之情通矣；堂下有事，一月而君不聞，此所謂遠於千里
也；步者百日，萬里之情通矣；門廷有事，期年而君不聞，此所謂遠於萬里
也。故請入而不出，謂之滅；出而不入，謂之絕。入而不至，謂之侵；出而道
止，謂之壅。滅絕侵壅之君者，非杜其門而守其戶也，為政之有所不行也。故
曰：令重於寶，社稷先於親戚；法重於民，威權貴於爵祿。故不為重寶輕號
令，不為親戚後社稷，不為愛民枉法律，不為爵祿分威權。故曰：勢非所以予
人也。

政者，正也。正也者，所以正定萬物之命也。是故聖人精德立中以生正，明正
以治國。故正者所以止過而逮不及也。過與不及也，皆非正也。非正，則傷國
一也。勇而不義，傷兵；仁而不法，傷正。故軍之敗也，生於不義；法之侵
也，生於不正。故言有辯而非務者，行有難而非善者。故言必中務，不苟為
辯；行必思善，不苟為難。規矩者，方圜之正也。雖有巧目利手，不如拙規矩
之正方圜也。故巧者能生規矩，不能廢規矩而正方圜。雖聖人能生法，不能廢
法而治國。故雖有明智高行，背法而治，是廢規矩而正方圜也。

一曰：凡人君之德行威嚴，非獨能盡賢於人也，曰人君也，故從而貴之，不敢
論其德行之高卑有故，為其殺生急於司命也。富人貧人，使人相畜也；貴人賤
人，使人相臣也；人主操此六者以畜其臣，人臣亦望此六者以事其君。君臣之
會，六者謂之謀。六者在臣期年，臣不忠，君不能奪；在子期年，子不孝，父
不能奪。故《春秋》之記：臣有弒其君，子有弒其父者；得此六者而君父不智
也。六者在臣，則主蔽矣。主蔽者，失其令也。故曰：令入而不出，謂之蔽；
令出而不入，謂之壅；令出而不行，謂之牽；令入而不至，謂之瑕。牽、瑕、
蔽、壅之事君者，非敢杜其門而守其戶也，為令之有所不行也。此其所以然
者，由賢人不至而忠臣不用也。故人主不可以不慎其令。令者，人主之大寶
也。

一曰：賢人不至，謂之蔽；忠臣不用，謂之塞；令而不行，謂之障；禁而不
止，謂之逆。蔽塞障逆之君者，不敢杜其門而守其戶也，為賢者之不至，令之
不行也。

凡民從上也，不從口之所言，從情之所好者也。上好勇，則民輕死；上好仁，
則民輕財；故上之所好，民必甚焉。是故明君知民之必以上為心也，故置法以
自治，立儀以自正也。故上不行，則民不從，彼民不服法死制，則國必亂矣。
是以有道之君，行法修制，先民服也。

凡論人有要：矜物之人，無大士焉。彼矜者，滿也；滿者，虛也。滿虛在物，
在物為制也。矜者，細之屬也。凡論人而違古者，無高士焉。既不知古而易其
功者，無智士焉。德行成於身而違古，卑人也。事無資，遇時而簡其業者，愚
士也。釣名之人，無賢士焉；釣利之君，無王主焉。賢人之行其身也，忘其有
名也；王主之行其道也，忘其成功也。賢人之行，王主之道，其所不能已也。

明君公國一民以聽於世，忠臣直進以論其能。明君不以祿爵私所愛，忠臣不誣
能以干爵祿。君不私國，臣不誣能，行此道者，雖未大治，正民之經也。今以
誣能之臣，事私國之君，而能濟功名者，古今無之。誣能之人易知也。臣度之
先王者，舜之有天下也，禹為司空，契為司徒，皋陶為李，后稷為田，此四士
者，天下之賢人也；猶尚精一德，以事其君。今誣能之人，服事任官，皆兼四
賢之能。自此觀之，功名之不立，亦易知也。故列尊祿重，無以不受也；勢利
官大，無以不從也。以此事君，此所謂誣能篡利之臣者也。世無公國之君，則
無直進之士；無論能之主，則無成功之臣。昔者三代之相授也，安得二天下而
私之？

貧民傷財，莫大於兵；危國憂主，莫速於兵。此四患者明矣，古今莫之能廢
也。兵當廢而不廢，則古今惑也。此二者不廢，而欲廢之，則亦惑也。此二
者，傷國一也。黃帝唐虞，帝之隆也，資有天下，制在一人；當此之時也，兵
不廢。今德不及三帝，天下不順，而求廢兵，不亦難乎？故明君知所擅，知所
患。國治而民務積，此所謂擅也；動與靜，此所患也。是故，明君審其所擅，
以備其所患也。

猛毅之君，不免於外難；懦弱之君，不免於內亂。猛毅之君者輕誅，輕誅之
流，道正者不安；道正者不安，則材能之臣亡去矣。彼智者知吾情偽，為敵謀
我，則外難自是至矣。故曰：猛毅之君，不免於外難。懦弱之君者重誅，重誅
之過，行邪者不革；行邪者久而不革，則群臣比周；群臣比周，則蔽美揚惡；
蔽美揚惡，則內亂自是起。故曰：懦弱之君，不免於內亂。

明君不為親戚危其社稷，社稷戚於親；不為君欲變其令，令尊於君；不為重寶
分其威，威貴於寶；不為愛民虧其法，法愛於民。


兵法

明一者皇，察道者帝，通德者王，謀得兵勝者霸。故夫兵，雖非備道至德也，
然而所以輔王成霸。今代之用兵者不然，不知兵權者也。故舉兵之日而境內
貧，戰不必勝，勝則多死，得地而國敗。此四者，用兵之禍也。四禍其國而無
不危矣。

大度之書曰：舉兵之日而境內不貧，戰而必勝，勝而不死，得地而國不敗，為
此四者若何？舉兵之日而境內不貧者，計數得也；戰而必勝者，法度審也；勝
而不死者，教器備利，而敵不敢校也；得地而國不敗者，因其民也。因其民，
則號制有發也；教器備利，則有制也；法度審，則有守也；計數得，則有明
也。治眾有數，勝敵有理，察數而知理，審器而識勝，明理而勝敵。定宗廟，
遂男女，官四分，則可以定威德；制法儀，出號令，然後可以一眾治民。

兵無主，則不早知敵。野無吏，則無蓄積。官無常，則下怨上。器械不巧，則
朝無定，賞罰不明，則民輕其產。故曰：早知敵，則獨行；有蓄積，則久而不
匱；器械巧，則伐而不費；賞罰明，則勇士勸也。

三官不繆，五教不亂，九章著明，則危危而無害，窮窮而無難。故能致遠以
數，縱強以制。三官：一曰：鼓，鼓所以任也，所以起也，所以進也。二曰：
金，金所以坐也，所以退也，所以免也。三曰：旗，旗所以立兵也，所以制兵
也，所以偃兵也。此之謂三官。有三令，而兵法治也。

五教：一曰：教其目以形色之旗。二曰：教其耳以號令之數。三曰：教其足以
進退之度。四曰：教其手以長短之利。五曰：教其心以賞罰之誠。五教各習，
而士負以勇矣。

九章：一曰：舉日章則晝行。二曰：舉月章則夜行。三曰：舉龍章則行水。四
曰：舉虎章則行林。五曰：舉鳥章則行陂。六曰：舉蛇章則行澤。七曰：舉鵲
章則行陸。八曰：舉狼章則行山。九曰：舉韟章則載食而駕。九章既定，而動
靜不過。三官、五教、九章，始乎無端，卒乎無窮。始乎無端者，道也；卒乎
無窮者，德也。道不可量，德不可數也。故不可量，則眾強不能圖；不可數，
則偽詐不敢向。兩者備施，則動靜有功。徑乎不知，發乎不意。徑乎不知，故
莫之能禦也；發乎不意，故莫之能應也。故全勝而無害。因便而教，準利而
行。教無常，行無常。兩者備施，動乃有功。

器成教施，追亡逐遁若飄風，擊刺若雷電。絕地不守，恃固不枝。中處而無
敵，令行而不留。器成教施，散之無方，聚之不可計。教器備利，進退若雷
電，而無所疑匱。一氣專定，則傍通而不疑；厲士利械，則涉難而不匱。進無
所疑，退無所匱，敵乃為用。凌山阬，不待鉤梯；歷水谷，不須舟楫。徑于絕
地，攻于恃固，獨出獨入而莫之能止。實不獨入，故莫之能止；實不獨出，故
莫之能斂。無名之至盡，盡而不意。故不能疑神。

畜之以道，則民和；養之以德，則民合。和合故能諧，諧故能輯，諧輯以悉，
莫之能傷。定一至，行二要，縱三權，施四機，發五教，設六行，論七數，守
八應，審九章，章十號。故能全勝大勝。

無守也，故能守勝。數戰則士罷，數勝則君驕，夫以驕君使罷民，則國安得無
危？故至善不戰，其次一之。破大勝強，一之至也。亂之不以變，乘之不以
詭，勝之不以詐，一之實也。近則用實，遠則施號，力不可量，強不可度，氣
不可極，德不可測，一之原也。眾若時雨，寡若飄風，一之終也。

制適，器之至也；用適，教之盡也。不能致器者，不能制適；不能盡教者，不
能用適。不能用適者窮，不能致器者困。速用兵則可以必勝。出入異涂，則傷
其敵。深入危之，則士自修，士自修則同心同力。善者之為兵也，使敵若據
虛，若博景。無設無形焉，無不可以成也；無形無為焉，無不可以化也。此之
謂道矣。若亡而存，若後而先，威不足以命之。


大匡

齊僖公生公子諸兒，公子糾，公子小白。使鮑叔傅小白，鮑叔辭，稱疾不出。
管仲與召忽往見之曰：「何故不出？」鮑叔曰：「先人有言曰：『知子莫若
父，知臣莫若君』，今君知臣不肖也，是以使賤臣傅小白也賤臣知棄矣。」召
忽曰：「子固辭無出，吾權任子以死亡，必免子。」鮑叔曰：「子如是，何不
免之有乎？」管仲曰：「不可，持社稷宗廟者，不讓事，不廣閒。將有國者，
未可知也。子其出乎。」召忽曰：「不可，吾三人者之於齊國也，譬之猶鼎之
有足也，去一焉，則必不立矣，吾觀小白，必不為後矣。」管仲曰：「不然
也，夫國人憎惡糾之母，以及糾之身，而憐小白之無母也；諸兒長而賤，事未
可知也；夫所以定齊國者，非此二公子者，將無已也。小白之為人，無小智
惕，而有大慮。非夷吾莫容小白，天不幸降禍加殃於齊，糾雖得立，事將不
濟，非子定社稷，其將誰也？」召忽曰：「百歲之後，吾君卜世，犯吾君命，
而廢吾所立，奪吾糾也，雖得天下吾不生也。兄與我齊國之政也。受君令而不
改，奉所立而不濟，是吾義也。」管仲曰：「夷吾之為君臣也，將承君命，奉
社稷，以持宗廟，豈死一糾哉？夷吾之所死者，社稷破，宗廟滅，祭祀絕，則
夷吾死之，非此三者，則夷吾生。夷吾生，則齊國利，夷吾死，則齊國不
利。」鮑叔曰：「然則奈何？」管子曰：「子出奉令則可。」鮑叔許諾，乃出
奉令，遂傅小白。

鮑叔謂管仲曰：「何行？」管仲曰：「為人臣者，不盡力於君，則不親信，不
親信，則言不聽，言不聽，則社稷不定，夫事君者無二心。」鮑叔許諾。僖公
之母弟夷仲年，生公孫無知，有寵於僖公，衣服禮秩如適，僖公卒，以諸兒長
得為君，是為襄公。襄公立後，絀無知。無知怒，公令連稱管至父戍葵丘，
曰：「瓜時而往，及瓜時而來」，期戍，公問不至，請代不許。故二人因公孫
無知以作亂。魯桓公夫人文姜，齊女也，公將如齊，與夫人偕行，申俞諫
曰：「不可，女有家，男有室，無相瀆也，謂之有禮。」公不聽，遂以文姜會
齊侯於濼，文姜通於齊侯，桓公聞，責文姜，文姜告齊侯，齊侯怒，饗公，使
公子彭生乘魯侯，脅之，公薨於車。豎曼曰：「賢者死忠以振疑，百姓寓焉。
智者究理而長慮。身得免焉。今彭生二於君，無盡言，而諛行以戲我君，使我
君失親戚之禮命。又力成吾君之禍，以搆二國之怨，彭生其得免乎？禍理屬
焉。（夫君以怒遂禍，不畏惡親聞容昏生無醜也，豈及彭生而能止之哉？）魯
若有誅，必以彭生為說，二月，魯人告齊曰：「寡君畏君之威，不敢寧居，來
修舊好，禮成而不反，無所歸死，請以彭生除之」，齊人為殺彭生，以謝於
魯，五月，襄公田於貝丘，見豕彘，從者曰：「公子彭生也」。公怒
曰：「公子彭生安敢見，射之」。豕人立而啼，公懼，墜於車下，傷足亡
屨。反，誅屨於徒人費，不得也，鞭之見血，費走而出，遇賊於門，脅而束
之，費袒而示之背，賊信之，使費先入，伏公而出鬥，死于門中。石之紛如死
于階下。孟陽代君寢於床。賊殺之，曰：「非君也，不類。」見公之足於戶
下，遂殺公，而立公孫無知也。鮑叔牙奉公子小白奔莒，管夷吾召忽奉公子糾
奔魯。

九年，公孫無知虐於壅廩，壅廩殺無知也。桓公自莒先入，魯人伐齊。納公子
糾，戰於乾時，管仲射桓公，中鉤，魯師敗績。桓公踐位。於是劫魯，使魯殺
公子糾。桓公問於鮑叔曰：「將何以定社稷。」鮑叔曰：「得管仲與召忽，則
社稷定矣。」公曰：「夷吾與召忽，吾賊也」，鮑叔乃告公其故圖。公曰：「
然則可得乎？」鮑叔曰：「若前召，則可得也；不亟，不可得也，夫魯施伯知
夷吾為人之有慧也，其謀必將令魯致政於夷吾，夷吾受之，則彼知能弱齊矣，
夷吾不受，彼知其將反於齊也，必將殺之。」公曰：「然則夷吾將受魯之政
乎？」其否也？」鮑叔對曰：「不受，夫夷吾之不死糾也，為欲定齊國之社稷
也，今受魯之政，是弱齊也。夷吾之事君無二心，雖知死，必不受也」，公
曰：「其於我也，曾若是乎？」鮑叔對曰：「非為君也，為先君也，其於君不
如親糾也，糾之不死。而況君乎？君若欲定齊之社稷，則前迎之。」公
曰：「恐不及，奈何？」鮑叔曰：「夫施伯之為人也，敏而多畏，公若先反，
恐注怨焉。必不殺也。」公曰：「諾」。施伯進對魯君曰：「管仲有急，其事
不濟，今在魯。君其致魯之政焉，若受之，則齊可弱也。若不受，則殺之。殺
之，以說於齊也，與同怒，尚賢於已。」君曰諾，魯未及致政，而齊之使至，
曰：「夷吾與召忽也，寡人之賊也，今在魯，寡人願生得之，若不得也，是君
與寡人賊比也。魯君問施伯，施伯曰：「君與之，臣聞齊君惕而前驕，雖得
賢，庸必能用之乎？及齊君之能用之也，管子之事濟也。夫管仲天下之大聖
也，今彼反齊，天下皆鄉之，豈獨魯乎？今若殺之，此鮑叔之友也，鮑叔因此
以作難，君必不能待也，不如與之。」魯君乃遂束縛管仲與召忽，管仲謂召忽
曰：「子懼乎？」召忽曰：「何懼乎？吾不蚤死，將胥有所定也。今既定矣，
令子相齊之左，必令忽相齊之右，雖然，殺君而用吾身，是再辱我也。子為生
臣，忽為死臣，忽也知得萬乘之政而死，公子糾可謂有死臣矣。子生而霸諸
侯，公子糾可謂有生臣矣。死者成行。生者成名；名不兩立，行不虛至，子其
勉之，死生有分矣」。乃行入齊境，自刎而死，管仲遂入。君子聞之曰：「召
忽之死也，賢其生也，管仲之生也，賢其死也。」或曰：明年，襄公逐小白，
小白走莒。

三年，襄公薨，公子糾踐位。國人召小白，鮑叔曰：「胡不行矣」。小白曰：
「不可夫管仲知，召忽強武，雖國人召我，我猶不得入也。」鮑叔曰：「管仲
得行其知於國，國可謂亂乎？召忽強武，豈能獨圖我哉？」小白曰：「夫雖不
得行其知，豈且不有焉乎？召忽雖不得眾，其及豈不足以圖我哉？」鮑叔對
曰：「夫國之亂也，智人不得作內事，朋友不能相合摎，而國乃可圖也。」乃
命車駕，鮑叔御小白乘而出於莒。小白曰：「夫二人者，奉君令，吾不可以試
也。」乃將下。鮑叔履其足曰：「事之濟也，在此時，事若不濟，老臣死之，
公子猶之免也。」乃行。至於邑郊，鮑叔令車二十乘先，十乘後。鮑叔乃告小
白曰：「夫國之疑，二三子莫忍老臣，事之未濟也，老臣是以塞道」鮑叔乃誓
曰：「事之濟也，聽我令；事之不濟也，免公子者為上，死者為下，吾以五乘
之實距路。鮑叔乃為前驅，遂入國，逐公子糾。管仲射小白，中鉤，管仲與公
子糾召忽遂走魯。桓公踐位，魯伐齊，納公子糾而不能。桓公二年踐位，召管
仲，管仲至，公問曰：「社稷可定乎？」管仲對曰：「君霸王，社稷定，君不
霸王，社稷不定。」公曰：「吾不敢至於此其大也，定社稷而已。」管仲又
請。君曰：「不能。」管仲辭於君曰：「君免臣於死，臣之幸也；然臣之不死
糾也，為欲定社稷也，社稷不定，臣祿齊國之政而不死糾也，臣不敢。乃走
出，至門，公召管仲。管仲反。公汗出曰：「勿已，其勉霸乎？」管仲再拜稽
首而起曰：「今日君成霸，臣貪承命，趨立於相位，乃令五官行事。異日，公
告管仲曰：「欲以諸侯之間無事也，小修兵革。」管仲曰：「不可，百姓病，
公先與百姓，而藏其兵，與其厚於兵，不如厚於人，齊國之社稷未定，公未始
於人，而始於兵，外不親於諸侯，內不親於民。」公曰：「諾，政未能有行
也。」二年，桓公彌亂，又告管仲曰：「欲繕兵。」管仲又曰：「不可。」公
不聽，果為兵。

桓公與宋夫人飲船中，夫人蕩船而懼公，公怒，出之，宋受而嫁之蔡侯。明
年，公怒，告管仲曰：「欲伐宋。」管仲曰：「不可，臣聞內政不修，外舉事
不濟。」公不聽，果伐宋，諸侯興兵而救宋，大敗齊師；公怒，歸告管仲
曰：「請修兵革，吾士不練，吾兵不實，諸侯故敢救吾讎，內修兵革。」管仲
曰：「不可，齊國危矣，內奪民用，士勸於勇，外亂之本也。外犯諸侯，民多
怨也，為義之士，不入齊國，安得無危。」鮑叔曰：「公必用夷吾之言。」公
不聽，乃令四封之內修兵，關市之政侈之，公乃遂以勇授祿。鮑叔謂管仲
曰：「異日者，公許子霸，今國彌亂，子將何如？」管仲曰：「吾君惕，其智
多誨，姑少胥其自及也。」鮑叔曰：「比其自及也，國無闕亡乎？」管仲
曰：「未也，國中之政，夷吾尚微為焉，亂乎尚可以待。外諸侯之佐既無，有
吾二人者，未有敢犯我者。」

明年，朝之爭祿相刺裚領而刎頸者不絕。鮑叔謂管仲曰：「國死者眾矣，毋乃
害乎？」管仲曰：「安得已然，此皆其貪民也，夷吾之所患者，諸侯之為義者
莫肯入齊，齊之為義者莫肯仕，此夷吾之所患也。若夫死者。吾安用而愛
之。」公又內修兵。

三年，桓公將伐魯，曰：「魯與寡人近，於是其救宋也疾，寡人且誅焉。」管
仲曰：「不可，臣聞有土之君，不勤於兵，不忌於辱，不輔其過，則社稷安，
勤於兵，忌於辱，輔其過，則社稷危。」公不聽，興師伐魯，造於長勺，魯莊
公興師逆之，大敗之。桓公曰：「吾兵猶尚少，吾參圍之，安能圉我。」

四年，修兵，同甲十萬，車五千乘。謂管仲曰：「吾士既練，吾兵既多，寡人
欲服魯。」管仲喟然嘆曰：「齊國危矣，君不競於德而競於兵，天下之國，帶
甲十萬者不鮮矣，吾欲發小兵以服大兵，內失吾眾，諸侯設備，吾人設軸，國
欲無危，得已乎？」公不聽，果伐魯，魯不敢戰，去國五十里而為之關。魯請
比於關內，以從於齊，齊亦毋復侵魯，桓公許諾。魯人請盟曰：「魯，小國
也，固不帶劍，今而帶劍，是交兵聞於諸侯，君不如已，請去兵。桓公
曰：「諾。」乃令從者毋以兵。管仲曰：「不可，諸侯加忌於君，君如是以退
可，君果弱魯君，諸侯又加貪於君，後有事，小國彌堅，大國設備，非齊國之
利也。」桓公不聽，管仲又諫曰：「君必不去魯，胡不用兵，曹劌之為人也，
堅強以忌，不可以約取也。桓公不聽，果與之遇，莊公自懷劍，曹劌亦懷劍踐
壇，莊公抽劍其懷曰：「魯之境去國五十里，亦無不死而已。」左揕桓公，右
自承，曰：「均之死也，戮死於君前。」管仲走君，曹劌抽劍當兩階之間
曰：「二君將改圖，無有進者。」管仲曰：「君與地，以汶為竟。」桓公許
諾，以汶為竟而歸。桓公歸而修於政，不修於兵革，自圉辟人，以過弭師。五
年，宋伐杞，桓公謂管仲與鮑叔曰：「夫宋，寡人固欲伐之，無若諸侯何？夫
杞，明王之後也，今宋伐之，予欲救之，其可乎？」管仲對曰：「不可，臣聞
內政之不修，外舉義則不信，君將外舉義，以行先之，則諸侯可令附。」桓公
曰：「於此不救，後無以伐宋。」管仲曰：「諸侯之君，不貪於土，貪於土，
必勤於兵，勤於兵，必病於民，民病則多軸，夫軸密而後動者勝，軸則不信於
民，夫不信於民則亂，內動則危於身，是以古之人聞先王之道者，不競於
兵。」桓公曰：「然則奚若？」管仲對曰：「以臣則不，而令人以重幣使之，
使之而不可，君受而封之，桓公問鮑叔曰：「奚若？」鮑叔曰：「公行夷吾之
言。」公乃命曹孫宿使於宋。宋不聽，果伐杞，桓公築緣陵以封之，予車百
乘，甲一千。

明年，狄人伐邢，邢君出，致於齊，桓公築夷儀以封之。予車百乘，卒千人。
明年，狄人伐衛，衛君出，致於虛。桓公且封之，隰朋賓胥無諫曰：「不可，
三國所以亡絕者以小。今君衛封亡國，國盡若何？」桓公問管仲曰：「奚
若？」管仲曰：「君有行之名，安得有其實。君其行也。」公又問鮑叔，鮑叔
曰：「君行夷吾之言。」桓公築楚丘以封之，予車三百乘，甲五千。既以封
衛，明年桓公問管仲將何行，管仲對曰：「公內修政而勸民，可以信於諸侯
矣。」君許諾，乃輕稅，弛關市之征，為賦祿之制，既已。管仲又請曰：「問
病臣，願賞而無罰。五年，諸侯可令傅。」公曰：「諾。」既行之。管仲又請
曰：「諸侯之禮，令齊以豹皮往，小侯以鹿皮報，齊以馬往，小侯以犬報。桓
公許諾行之，管仲又請賞於國以及諸侯。君曰：「諾。行之。」管仲賞於國
中，君賞於諸侯，諸侯之君有行事善者，以重幣賀之；從列士以下有善者，衣
裳賀之；凡諸侯之臣有諫其君而善者，以璽問之，以信其言。公既行之，又問
管仲曰：「何行。」管仲曰：「隰朋聰明捷給，可令為東國，賓胥無堅強以
良，可以為西土。衛國之教，危傅以利。公子開方之為人也，慧以給，不能久
而樂始，可游於衛。魯邑之教，好邇而訓於禮。季友之為人也，恭以精，博於
糧，多小信，可游於魯。楚國之教，巧文以利，不好立大義，而好立小信。蒙
孫博於教而文巧於辭，不好立大義而好結小信，可游於楚。小侯既服，大侯既
附，夫如是，則始可以施政矣。君曰：「諾。」乃游公子開方於衛，游季友於
魯，游蒙孫於楚。

五年諸侯附，狄人伐，桓公告諸侯曰：「請救伐，諸侯許諾，大侯車二百乘，
卒二千人，小侯車百乘，卒千人」，諸侯皆許諾，齊車千乘，卒先致緣陵，戰
於後，故敗狄。其車甲與貨，小侯受之。大侯近者，以其縣分之，不踐其國。
北州侯莫來，桓公遇南州侯於召陵，曰：「狄為無道，犯天子令，以伐小國，
以天子之故，敬天之命令，以救伐。北州侯莫至，上不聽天子令，下無禮諸
侯。寡人請，誅於北州之侯。」諸侯許諾，桓公乃北伐令支，下鳧之山，斬孤
竹，遇山戎，顧問管仲曰：「將何行？」管仲對曰：「君教諸侯為民聚食，諸
侯之兵不足者，君助之發，如此，則始可以加政矣。」桓公乃告諸侯，必足三
年之食，安以其餘修兵革，兵革不足，以引其事告齊，齊助之發。既行之，公
又問管仲曰：「何行？」管仲對曰：「君會其君臣父子，則可以加政矣」，公
曰：「會之道奈何？」曰：「諸侯毋專立妾以為妻，毋專殺大臣，無國勞，毋
專予祿，士庶人毋專棄妻，毋曲隄，毋貯粟，毋禁材，行此卒歲，則始可以罰
矣。」君乃布之於諸侯，諸侯許諾，受而行之，卒歲，吳人伐穀，桓公告諸侯
未遍，諸侯之師竭至，以待桓公，桓公以車千乘會諸侯於竟都，師未至，吳人
逃。諸侯皆罷。桓公歸，問管仲曰：「將何行？」管仲曰：「可以加政矣。」
曰：「從今以往二年，適子不聞孝，不聞愛其弟，不聞敬老國良，三者無一
焉，可誅也。諸侯之臣及國事，三年不聞善，可罰也；君有過，大夫不諫；士
庶人有善，而大夫不進，可罰也。士庶人聞之吏賢孝悌，可賞也。」桓公受而
行之，近侯莫不請事。兵車之會六，乘車之會三，饗國四十有二年。

桓公踐位十九年，弛關市之征，五十而取一，賦祿以粟，案田而稅，二歲而稅
一，上年什取三，中年什取二，下年什取一，歲飢不稅。桓公使鮑叔識君臣之
有善者，晏子識不仕與耕者之有善者，高子識工賈之有善者，國子為李，隰朋
為東國，賓胥無為西土，弗鄭為宅，凡仕者近宮，不仕與耕者近門，工賈近
市，三十里置遽委焉，有司職之。從諸侯欲通，吏從行者，令一人為負以車，
若宿者，令人養其馬，食其委。客與有司別契，至國入契。費義數而不當有
罪。凡庶人欲通。鄉吏不通七日，囚。出欲通，吏不通五日，囚。貴人子欲
通，吏不通二日，囚。凡縣吏進諸侯士而有善。觀其能之大小以為之賞，有過
無罪。令鮑叔進大夫勸國家，得之成而不悔，為上舉。從政治為次，野為原，
又多不發起，訟不驕，次之。勸國家，得之成而悔，從政雖治而不能野原，又
多發起，訟驕，行此三者為下。令晏子進貴人之子。出不仕，處不華，而友有
少長，為上舉。得二為次，得一為下。士處靜，敬老與貴，交不失禮，行此三
者，為上舉，得二為次，得一為下。耕者農，農用力，應於父兄，事賢多。行
此三者，為上舉，得二為次，得一為下。令高子進工賈，應於父兄，事長養
老，承事敬。行此三者，為上舉，得二為次，得一為下。令國子以情斷獄，三
大夫既已選舉，使縣行之，管仲進而舉言上而見之於君，以卒年君舉。管仲告
鮑叔曰：「勸國家不得成而悔，從政不治，不能野原，又多而發，訟驕，凡三
者，有罪無赦。」告晏子曰：「貴人子，處華，下交，好飲食，行此三者，有
罪無赦。士出入無常，不敬老而營富，行此三者，有罪無赦。耕者出入不應於
父兄，用力不農，不事賢，行此三者，有罪無赦。」告高子曰：「工賈出入不
應父兄，承事不敬，而違老治危，行此三者，有罪無赦。凡於父兄無過，州里
稱之，吏進之，君用之。有善無賞，有過無罰，吏不進廉意，於父兄無過，於
州里莫稱，吏進之，君用之，善，為上賞。不善，吏有罰。」君謂國子：「凡
貴賤之義，入與父俱，出與師俱，上與君俱。凡三者遇賊，不死，不知賊，則
無赦。」斷獄，情與義易，義與祿易。易祿可無斂，有可無赦。


中匡

管仲會國用，三分二在賓客。其一在國，管仲懼而復之。公曰：「吾子猶如是
乎。四鄰賓客，入者說，出者譽，光名滿天下。入者不說，出者不譽，污名滿
天下，壤可以為粟，木可以為貨，粟盡則有生，貨散則有聚，君人者，名之為
貴，財安可有。管仲曰：「此君之明也」。公曰：「民辦軍事矣，則可乎？」
對曰：「不可，甲兵未足也。請薄刑罰以厚甲兵。」於是死罪不殺，刑罪不
罰，使以甲兵贖。死罪以犀甲一戟，刑罰以脅盾一戟。過罰以金軍。無所計而
訟者。成以束矢。公曰：「甲兵既足矣，吾欲誅大國之不道者可乎？」對
曰：「愛四封之內，而後可以惡竟外之不善者，安卿大夫之家，而後可以危救
敵之國。賜小國地，而後可以誅大國之不道者。舉賢良而後可以廢慢法鄙賤之
民，是故先王必有置也，而後必有廢也。必有利也，而後必有害也。」桓公
曰：「昔三王者，既弒其君，今言仁義，必以三王為法度，不識其故何也？」
對曰：「昔者禹平治天下，及桀而亂之。湯放桀，以定禹功也。湯平治天下，
及紂而亂之，武王伐紂，以定湯功也。且善之伐不善也，自古至今，未有改
之。君何疑焉？」公又問曰：「古之亡國，其何失？」對曰：「計得地與寶而
不計失諸侯，計得財委而不計失百姓；計見親而不計見棄；三者之屬，一足以
削，遍而有者亡矣。古之隳國家隕社稷者，非故且為之也。必少有樂焉。不知
其陷於惡也。」

桓公謂管仲曰：「請致仲父。」公與管仲父而將飲之，掘新井而柴焉。十日齋
戒，召管仲。管仲至，公執爵，夫人執尊，觴三行，管仲趨出。公怒曰：「寡
人齋戒十日而飲仲父，寡人自以為修矣，仲父不告寡人而出，其故何也？」鮑
叔隰朋趨而出。及管仲於途。曰：「公怒。」管仲反，入，倍屏而立，公不與
言。少進中庭，公不與言。少進傅堂，公曰：「寡人齋戒十日而飲仲父，自以
為脫於罪矣，仲父不告寡人而出，未知其故也？」對曰：「臣聞之，沈於樂者
洽於憂，厚於味者薄於行慢於朝者緩於政，害於國家者危於社稷，臣是以敢出
也。」公遽下堂曰：「寡人非敢自為修也，仲父年長。雖寡人亦衰矣，吾願一
朝安仲父也。」對曰：「臣聞壯者無怠，老者無偷，順天之道，必以善終者
也；三王失之也，非一朝之萃君奈何其偷乎？」管仲走出，君以賓客之禮再拜
送之。明日，管仲朝，公曰：「寡人願聞國君之信。對曰：「民愛之，鄰國親
之，天下信之，此國君之信。」公曰：「善，請問信安始而可？」對曰：「始
於為身，中於為國，成於為天下。」公曰：「請問為身？」對曰：「道血氣以
求長年長心長德，此為身也。」公曰：「請問為國？」對曰：「遠舉賢人，慈
愛百姓，外存亡國，繼絕世，起諸孤，薄稅斂，輕刑罰，此為國之大禮也。」
法行而不苛，刑廉而不赦，有司寬而不凌，菀瘺困滯皆法度不亡，往行不來而
民游世矣，此為天下也。


小匡

桓公自莒反於齊，使鮑叔牙為宰，鮑叔辭曰：「臣，君之庸臣也，君有加惠於
其臣，使臣不凍飢，則是君之賜也，若必治國家，則非臣之所能也，其唯管夷
吾乎！臣之所不如管夷吾者五：寬惠愛民，臣不如也。治國不失秉，臣不如
也。忠信可結於諸侯，臣不如也。制禮義可法於四方，臣不如也。介冑執枹，
立於軍門，使百姓皆加勇，臣不如也。夫管仲民之父母也，將欲治其子，不可
棄其父母。」公曰：「管夷吾親射寡人中鉤，殆於死今乃用之可乎？」鮑叔
曰：「彼為其君動也，君若宥而反之，其為君亦猶是也。」公曰：「然則為之
柰何？」鮑叔曰：「君使人請之魯。」公曰：「施伯，魯之謀臣也。彼知吾將
用之，必不吾予也。」鮑叔曰：「君詔使者曰：寡君有不令之臣在君之國，願
請之以戮群臣，魯君必諾。且施伯之知，夷吾之才，必將致魯之政，夷吾受
之，則魯能弱齊矣，夷吾不受，彼知其將反於齊，必殺之。」公曰：「然則夷
吾受乎？」鮑叔曰：「不受也，夷吾事君無二心。」公曰：「其於寡人猶如是
乎？」對曰：「非為君也。為先君與社稷之故，君若欲定宗廟，則前請之；不
然，無及也。」公乃使鮑叔行成，曰：「公子糾親也，請君討之。」魯人為殺
公子糾。

又曰：「管仲讎也，請受而甘心焉。」魯君許諾。施伯謂魯侯曰：「勿予，非
戮之也，將用其政也，管仲者，天下之賢人也，大器也，在楚，則楚得意於天
下。在晉，則晉得意於天下。在狄，則狄得意於天下。今齊求而得之，則必長
為魯國憂，君何不殺而受之其屍。」魯君曰：「諾。」將殺管仲，鮑叔進曰：
「殺之齊，是戮齊也，殺之魯，是戮魯也。弊邑寡君，願生得之。以徇於國為
群臣僇。若不生得，是君與寡君賊比也，非弊邑之君所謂也。使臣不能受
命。」於是魯君乃不殺，遂生束縛而柙以予齊。鮑叔受而哭之三舉，施伯從而
笑之。謂大夫曰：「管仲必不死，夫鮑叔之忍，不僇賢人，其智稱賢以自成
也。鮑叔相公子小白先入得國，管仲召忽奉公子糾後入，與魯以戰，能使魯
敗。功足以得天與失天，其人事一也。今魯懼，殺公子糾召忽，囚管仲以予
齊，鮑叔知無後事，必將勤管仲以勞其君，願以顯其功眾必予之有得，力死之
功，猶尚可加也，顯生之功，將何如？是昭德以貳君也，鮑叔之知是不失
也。」

至於堂阜之上，鮑叔祓而浴之三。桓公親迎之郊，管仲詘纓插衽，使人操斧而
立其後。公辭斧三然後退之。公曰：「垂纓下衽，寡人將見。」管仲再拜稽首
曰：「應公之賜，殺之黃泉，死且不朽。」公遂與歸。禮之於廟，三酌而問為
政焉。曰：「昔先君襄公，高臺廣池，湛樂飲酒，田獵罼弋，不聽國政。卑聖
侮士，唯女是崇，九妃六嬪，陳妾數千，食必粱肉，衣必文繡，而戎士凍飢，
戎馬待游車之獘戎士待陳妾之餘。倡優侏儒在前，而賢士大夫在後。是以國家
不日益，不月長，吾恐宗廟之不掃除，社稷之不血食，敢問為之柰何？」管子
對曰：「昔吾先王周昭王穆王，世法文武之遠跡，以成其名。合群國，比校民
之有道者，設象以為民紀。式美以相應，比綴以書，原本窮末。勸之以慶賞，
糾之以刑罰，糞除其顛旄。賜予以鎮撫之，以為民終始。」公曰：「為之柰
何？」管子對曰：「昔者聖王之治其民也，參其國而伍其鄙，定民之居，成民
之事，以為民紀。謹用其六秉，如是而民情可得。而百姓可御。」

桓公曰：「六秉者何也？」管子曰：「殺生貴賤貧富，此六秉也。」桓公
曰：「參國柰何？」管子對曰：「制國以為二十一鄉，商工之鄉六，士農之鄉
十五，公帥十一鄉，高子帥五鄉，國子帥五鄉，參國故為三軍，公立三官之
臣。市立三鄉，工立三族，澤立三虞，山立三衡，制五家為軌，軌有長。十軌
為里，里有司。四里為連，連有長。十連為鄉，鄉有良人。三鄉一帥。」

桓公曰：「五鄙柰何？」管子對曰：「制五家為軌，軌有長。六軌為邑，邑有
司。十邑為率，率有長。十率為鄉，鄉有良人。三鄉為屬，屬有帥。五屬一大
夫，武政聽屬，文政聽鄉，各保而聽，毋有淫佚者。」桓公曰：「定民之居，
成民之事，柰何？」管子對曰：「士農工商四民者，國之石民也。不可使雜
處，雜處則其言哤。其事亂，是故聖王之處士，必於閒燕。處農必就田墅。處
工必就官府。處商必就市井。今夫士群萃而州處，閒燕則父與父言義，子與子
言孝，其事君者言敬，長者言愛，幼者言弟，旦昔從事於此，以教其子弟，少
而習焉，其心安焉，不見異物而頡焉。是故其父兄之教不肅而成，其子弟之學
不勞而能，夫是故士之子常為士。今夫農群萃而州處，審其四時，權節具備其
械器用，比耒耜穀芨，及寒，擊槁除田，以待時耕。及耕，深耕而疾耰之，以
待時雨。時雨既至，挾其槍刈耨鎛，以旦暮從事於田墅，脫衣就功。首戴茅
蒲，身服襏襫，沾體塗足，暴其髮膚，盡其四支之力，以從事於田野。少而習
焉，其心安焉，不見異物而頡焉；是故其父兄之教不肅而成，其子弟之學不勞
而能；是故農之子常為農，樸野而不慝，其秀才之能為士者，則足賴也。故以
耕則多粟，以仕則多賢，是以聖王敬畏戚農。今夫工群萃而州處，相良材，審
其四時，辨其功苦，權節其用，論比計，制斷器，尚完利，相語以事，相示以
功，相陳以巧，相高以知事。旦昔從事於此，以教其子弟，少而習焉，其心安
焉。不見異物而頡焉，是故其父兄之教不肅而成，其子弟之學不勞而能，夫是
故工之子常為工。令夫商群萃而州處，觀凶飢，審國變，察其四時，而監其鄉
之貨，以知其市之賈，負任擔荷。服牛輅馬以周四方；料多少，計貴賤，以其
所有，易其所無，買賤鬻貴，是以羽旄不求而至，竹箭有餘於國，奇怪時來，
珍異物聚，旦昔從事於此，以教其子弟，相語以利，相示以時，相陳以知賈。
少而習焉，其心安焉，不見異物而頡焉，是故其父兄之教不肅而成，其子弟之
學不勞而能，夫是故商之子常為商，相地而衰其政，則民不移。正旅舊則民不
惰。山澤各以其時至，則民不苟，陵陸丘井田疇均則民不惑，無奪民時，則百
姓富。犧牲不勞，則牛馬育。」

桓公又問曰：「寡人欲修政以干時於天下，其可乎？」管子對曰：「可。」公
曰：「安始而可？」管子對曰：「始於愛民。」公曰：「愛民之道柰何？」管
子對曰：「公修公族，家修家族，使相連以事，相及以祿，則民相親矣。放舊
罪，修舊宗，立無後，則民殖矣。省刑罰，薄賦斂，則民富矣。鄉建賢，士使
教於國，則民有禮矣。出令不改，則民正矣，此愛民之道也。」公曰：「民富
而以親，則可以使之乎？」管子對曰：「舉財長工，以止民用。陳力尚賢，以
勸民知。加刑無苛，以濟百姓，行之無私。則足以容眾矣。出言必信，則令不
窮矣，此使民之道也。」桓公曰：「民居定矣，事已成矣，吾欲從事於天下諸
侯，其可乎？」管子對曰：「未可，民心未吾安」，公曰：「安之柰何？」管
子對曰：「修舊法，擇其善者，舉而嚴用之，慈於民，予無財。寬政役，敬百
姓，則國富而民安矣。」公曰：「民安矣，其可乎？」管仲對曰：「未可，君
若欲正卒伍，修甲兵，則大國亦將正卒伍，修甲兵，君有征戰之事，則小國諸
侯之臣有守圉之備矣；然則難以速得意於天下。公欲速得意於天下諸侯，則事
有所隱，而政有所寓。」公曰：「為之柰何？」管子對曰：「作內政而寓軍令
焉。為高子之里，為國子之里，為公里，三分齊國，以為三軍。擇其賢民，使
為里君。鄉有行伍卒長，則其制令。且以田獵，因以賞罰，則百姓通於軍事
矣。」桓公曰：「善。」於是乎管子乃制五家以為軌，軌為之長。十軌為里，
里有司。四里為連，連為之長。十連為鄉，鄉有良人。以為軍令。是故五家為
軌。五人為伍，軌長率之。十軌為里。故五十人為小戎，里有司率之。四里為
連。故二百人為卒，連長率之。十連為鄉，故二千人為旅鄉，良人率之。五鄉
一帥。故萬人為一軍，五鄉之帥率之，三軍，故有中軍之鼓。有高子之鼓，有
國子之鼓。春以田曰蒐，振旅。秋以田曰獮，治兵。是故卒伍政定於里，軍旅
政定於郊。內教既成，令不得頡徙。故卒伍之人，人與人相保，家與家相愛，
少相居，長相游，祭祀相福，死喪相恤，禍福相憂，居處相樂，行作相和，哭
泣相哀；是故夜戰其聲相聞，足以無亂；晝戰其目相見，足以相識，驩欣足以
相死，是故以守則固，以戰則勝，君有此教士三萬人，以橫行於天下，誅無道
以定周室，天下大國之君莫之能圉也。

正月之朝，鄉長復事，公親問焉。曰：「於子之鄉，有居處為義好學，聰明質
仁，慈孝於父母，長弟於鄉里者，有則以告，有而不以告，謂之蔽賢，其罪
五。」有司已於事而竣，公又問焉。曰：「於子之鄉，有拳勇股肱之力，筋骨
秀出於眾者，有則以告，有而不以告，謂之蔽才，其罪五。」有司已於事而
竣。公又問焉。曰：「於子之鄉，有不慈孝於父母，不長弟於鄉里，驕躁淫暴
不用上令者，有則以告，有而不以告，謂之下比，其罪五。」有司已於事而
竣。於是乎鄉長退而修德進賢，桓公親見之，遂使役之官。

公令官長期而書伐以告，且令選官之賢者而復之，曰：「有人居我官，有功休
德，維順端愨，以待時使，使民恭敬以勸。其稱秉言，則足以補官之不善
政。」公宣問其鄉里，而有考驗，乃召而與之坐，省相其質以參其成功成事，
可立而時，設問國家之患而不肉，退而察問其鄉里，以觀其所能，而無大過，
登以為上卿之佐。名之曰三選。高子國子退而修鄉，鄉退而修連，連退而修
里，里退而修軌，軌退而修家，是故匹夫有善，故可得而舉也。匹夫有不善，
故可得而誅也。政既成，鄉不越長，朝不越爵，罷士無伍。罷女無家，士三出
妻，逐於境外。女三嫁，入於舂穀，是故民皆勉為善。士與其為善於鄉，不如
為善於里；與其為善於里，不如為善於家。是故士莫敢言一朝之便，皆有終歲
之計；莫敢以終歲為議，皆有終身之功。

正月之朝，五屬大夫復事，公擇其寡功者而譙之曰：「列地分民若一，何故獨
寡功，何以不及人，教訓不善，政事不治。一再則宥，三則不赦。」公又問
焉，曰：「於子之屬，有居處為義好學，聰明質仁，慈孝於父母，長弟於鄉里
者，有則以告，有而不以告，謂之蔽賢，其罪五。」有司已事而竣。公又問
焉，曰：「於子之屬，有拳勇股肱之力秀出於眾者，有則以告，有而不以告，
謂之蔽才，其罪五。」有司已事而竣。公又問焉。曰：「於子之屬，有不慈孝
於父母，不長弟於鄉里，驕躁淫暴，不用上令者，有則以告，有而不以告者，
謂之下比，其罪五。」有司已事而竣，於是乎五屬大夫退而修屬，屬退而修
連，連退而修鄉，鄉退而修卒，卒退而修邑，邑退而修家，是故匹夫有善，可
得而舉，匹夫有不善，可得而誅，政成國安，以守則固，以戰則彊，封內治，
百姓親，可以出征四方，立一霸王矣。

桓公曰：「卒伍定矣。事已成矣，吾欲從事於諸侯，其可乎？」管子對
曰：「未可，若軍令，則吾既寄諸內政矣，夫齊國寡甲兵，吾欲輕重罪而移之
於甲兵。」公曰：「為之柰何？」管子對曰：「制重罪入以兵甲犀脅二戟，輕
罪入蘭盾鞈革二戟，小罪入以金鈞分宥薄罪，入以且鈞。無坐抑而訟獄者，正
三，禁之而不直，則入一束矢以罰之。美金以鑄戈劍矛戟，試諸狗馬。惡金以
鑄斤斧鉏夷鋸欘，試諸木土。」

桓公曰：「甲兵大足矣，吾欲從事於諸侯。可乎？」管仲對曰：「未可，治內
者未具也，為外者未備也。」故使鮑叔牙為大諫，王子城父為將，弦子旗為
理，甯戚為田。隰朋為行，曹孫宿處楚，商容處宋，季勞處魯，徐開封處衛，
晏尚處燕，審友處晉。又游士八十人，奉之以車馬衣裘。多其資糧，財幣足
之，使出周游於四方，以號召收求天下之賢士。飾玩好，使出周游於四方，鬻
之諸侯，以觀其上下之所貴好。擇其沈亂者而先政之。

公曰：「外內定矣，可乎？」管子對曰：「未可，鄰國未吾親也。」公曰：「
親之柰何？」管子對曰：「審吾疆埸，反其侵地，正其封界，毋受其貨財，而
美為皮幣，以極聘覜於諸侯，以安四鄰，則鄰國親我矣。」桓公曰：「甲兵大
足矣，吾欲南伐，何主？」管子對曰：「以魯為主，反其侵地常潛。使海於有
獘。渠彌於河陼，綱山於有牢。」桓公曰：「吾欲西伐，何主？」管子對
曰：「以衛為主，反其侵地吉臺原姑與柒里，使海於有獘，渠彌於有陼，綱山
於有牢。」桓公曰：「吾欲北伐，何主？」管子對曰：「以燕為主，反其侵地
柴夫吠狗，使海於有獘，渠彌於有陼，綱山於有牢。」四鄰大親。既反其侵
地，正其封疆，地南至於岱陰，西至於濟，北至於海，東至於紀隨，地方三百
六十里，三歲治定，四歲教成，五歲兵出，有教士三萬人，革車八百乘，諸侯
多沈亂不服於天子，於是乎桓公東救徐州，分吳且，存魯蔡陵，割越地，南據
宋鄭，征伐楚。濟汝水，踰方地，望文山，使貢絲於周室，成周反胙於隆嶽，
荊州諸侯，莫不來服。中救晉公，禽狄王，敗胡貉，破屠何而騎寇始服。北伐
山戎，制泠支，斬孤竹，而九夷始聽，海濱諸侯，莫不來服。西征，攘白狄之
地，遂至于西河。方舟投柎乘桴濟河，至于石沈。縣車束馬，踰太行與卑耳之
貉，拘秦夏，西服流沙西虞而秦戎始從。故兵一出而大功十二。故東夷、西
戎、南蠻、北狄、中國諸侯，莫不賓服，與諸侯飾牲為載書以誓，要於上下薦
神。然後率天下定周室，大朝諸侯於陽穀，故兵車之會六，乘車之會三，九合
諸侯，一匡天下，甲不解壘，兵不解翳。弢無弓，服無矢，寢武事，行文道，
以朝天子。

葵丘之會，天子使大夫宰孔致胙於桓公曰：「呈一人之命有事於文武，使宰孔
致胙，且有後命，曰：『以爾自卑勞，實謂爾伯舅毋下拜。』」桓公召管仲而
謀，管仲對曰：「為君不君，為臣不臣，亂之本也。」桓公曰：「呈乘車之會
三，兵車之會六，九合諸侯，一匡天下，北至於孤竹、山戎、穢貉、拘秦夏。
西至流沙，西虞南至吳、越、巴、牂牁、[瓜長]、不庾、雕題、黑齒，荊夷之
國。莫違寡人之命，而中國卑我。昔三代之受命者，其異於此乎？」管子對
曰：「夫鳳皇鸞鳥不降，而鷹隼鴟梟豐，庶神不格，守龜不兆。握粟而筮者屢
中，時雨甘露不降。飄風暴雨數臻，五穀不蕃，六畜不育，而蓬蒿藜藋並興。
夫鳳皇之文，前德義，後日昌，昔人之受命者，龍龜假，河出圖，雒出書，地
出乘黃，今三祥未見有者。雖曰受命，無乃失諸乎？」桓公懼，出見客
曰：「天威不違顏咫尺，小白承天子之命，而毋下拜，恐顛蹶於下，以為天子
羞。」遂下拜登受，賞服大路。

龍旗九游，渠門赤旂，天子致胙於桓公而下受，天下諸侯稱順焉。桓公憂天下
諸侯，魯有夫人與慶父之亂，而二君弒死，國絕無後。桓公聞之，使高子存
之。男女不淫，馬牛選具，執玉以見，請為關內之侯，而桓公不使也。狄人攻
邢，桓公築夷儀以封之，男女不淫，馬牛選具，執玉以見。請為關內之侯，而
桓公不使也。狄人攻衛，衛人出旅於曹，桓公城楚丘封之，其畜以散亡，故桓
公予之繫馬三百匹，天下諸侯稱仁焉。於是天下之諸侯知桓公之為己勤也，是
以諸侯之歸之也譬若市人，桓公知諸侯之歸己也，故使輕其幣而重其禮，故使
天下諸侯以疲馬犬羊為幣，齊以良馬報，使諸侯以縷帛布、鹿皮四分以為幣，
齊以文錦虎豹皮報，諸侯之使，垂櫜而入，攗載而歸。故鈞之以愛，致之以
利，結之以信，示之以武，是故天下小國諸侯，既服桓公，莫之敢倍而歸之，
喜其愛而貪其利，信其仁而畏其武，桓公知天下小國諸侯之多與己也，於是又
大施惠焉。可為憂者為之憂，可為謀者為之謀，可為動者為之動。

伐譚萊而不有也，諸侯稱仁焉。通齊國之魚鹽于東萊，使關市幾而不正，廛而
不稅，以為諸侯之利，諸侯稱寬焉。築蔡鄢陵培夏靈父丘，以衛戎狄之地，所
以禁暴於諸侯也。築五鹿、中牟、鄴、蓋、與牡丘，以衛諸夏之地。所以示勸
於中國也。教大成，是故天下之於桓公，遠國之民，望如父母，近國之民，從
如流水，故行地滋遠，得人彌眾。是何也，懷其文而畏其武，故殺無道，定周
室，天下莫之能圉，武事立也。定三革，偃五兵，朝服以濟河而無怵惕焉，文
事勝也。是故大國之君慚媿，小國諸侯附比，是故大國之君，事如臣僕；小國
諸侯，驩如父母；夫然，故大國之君不尊，小國諸侯不卑，是故大國之君不
驕，小國諸侯不懾。於是列廣地以益狹地，損有財以益無財，周其君子，不失
成功。周其小人，不失成命，夫如是，居處則順，出則有成功，不稱動甲兵之
事，以遂文武之跡於天下。桓公能假其群臣之謀以益其智也，其相曰夷吾。大
夫曰甯戚、隰朋、賓胥無、鮑叔牙，用此五子者何功，度義光德，繼法紹終，
以遺後嗣，貽孝昭穆，大霸天下，名聲廣裕，不可掩也，則唯有明君在上，察
相在下也。

初，桓公郊迎管子而問焉，管仲辭讓，然後對以參國伍鄙，立五鄉以崇化，建
五屬以厲武，寄兵於政，因罰備器械，加兵無道諸侯，以事周室。桓公大說。
於是齋戒十日，將相管仲。管仲曰：「臣斧鉞之人也，幸以獲生，以屬其腰
領，臣之祿也，若知國政，非臣之任也。」公曰：「子大夫受政，寡人勝任，
子大夫不受政，寡人恐崩。」管仲許諾，再拜而受相。三日，公曰：「寡人有
大邪三，其猶尚可以為國乎。」對曰：「臣未得聞。」公曰：「寡人不幸而好
田，晦夜而至禽側。田莫不見禽而後反。諸侯使者無所致，百官有司無所
復。」對曰：「惡則惡矣，然非其急者也。」公曰：「寡人不幸而好酒，日夜
相繼，諸侯使者無所致，百官有司無所復。」對曰：「惡則惡矣，然非其急者
也。」公曰：「寡人有污行，不幸而好色，而姑姊妹有不嫁者，」對曰：「惡
則惡矣，然非其急者也。」公作色曰：「此三者且可，則惡有不可者矣？」對
曰：「人君唯優與不敏為不可，優則亡眾，不敏則不及事。」公曰：「善，吾
子就舍，異日請與吾子圖之。」對曰：「時可，將與夷吾，何待異日乎？」公
曰：「柰何？」對曰：「公子舉為人博聞而知禮，好學而辭遜，請使游於魯，
以結交焉。公子開方為人巧轉而兌利，請使游於衛，以結交焉。曹孫宿其為人
也，小廉而苛伏，足恭而辭結，正荊之則也。請使往游，以結交焉。」遂立行
三使者而後退。

相三月，請論百官，公曰「諾。」管仲曰：「升降揖讓，進退閑習，辨辭之剛
柔，臣不如隰朋，請立為大行。入邑墾草辟土，聚粟眾多，盡地之利，臣不如
甯戚，請立為大司田。平原廣牧，車不結轍，士不旋踵，鼓之而三軍之士視死
如歸，臣不如王子城父，請立為大司馬。決獄折中，不殺不辜，不誣無罪，臣
不如賓胥無，請立為大司理。犯君顏色，進諫必忠，不辟死亡，不撓富貴，臣
不如東郭牙，請立以為大諫之官。此五子者，夷吾一不如，然而以易夷吾，夷
吾不為也，君若欲治國彊兵，則五子者存矣，若欲霸王，夷吾在此。」桓公
曰：「善。」


霸言

霸王之形，象天則地，化人易代，創制天下，等列諸侯，賓屬四海，時匡天
下，大國小之，曲國正之，強國弱之，重國輕之。亂國並之，暴王殘之，僇其
罪，卑其列，維其民，然後王之。夫豐國之謂霸，兼正之國之謂王。夫王者有
所獨明，德共者不取也，道同者不王也。夫爭天下者，以威易危，暴王之常
也。君人者有道，霸王者有時。國修而鄰國無道，霸王之資也。夫國之存也，
鄰國有焉；國之亡也，鄰國有焉。鄰國有事，鄰國得焉；鄰國有事，鄰國亡
焉。天下有事，則聖王利也。國危，則聖人知矣。夫先王所以王者，資鄰國之
舉不當也。舉而不當，此鄰敵之所以得意也。

夫欲用天下之權者，必先布德諸侯。是故，先王有所取，有所與，有所詘，有
所信，然後能用天下之權。夫兵幸于權，權幸于地。故諸侯之得地利者，權從
之；失地利者，權去之。夫爭天下者，必先爭人。明大數者得人，審小計者失
人。得天下之眾者王，得其半者霸。是故，聖王卑禮以下天下之賢而王之，均
分以釣天下之眾而臣之。故貴為天子，富有天下，而伐不謂貪者，其大計存
也。以天下之財，利天下之人；以明威之振，合天下之權；以遂德之行，結諸
侯之親；以奸佞之罪，刑天下之心；因天下之威，以廣明王之伐；攻逆亂之
國，賞有功之勞；封賢聖之德，明一人之行，而百姓定矣。夫先王取天下也，
術術乎大德哉，物利之謂也。

夫使國常無患，而名利並至者，神聖也；國在危亡，而能壽者，明聖也。是
故，先王之所師者，神聖也；其所賞者，明聖也。夫一言而壽國，不聽而國
亡，若此者，大聖之言也。夫明王之所輕者，馬與玉；其所重者，政與軍。若
失主不然，輕予人政，而重予人馬；輕與人軍，而重與人玉；重宮門之營，而
輕四竟之守；所以削也。

夫權者，神聖之所資也；獨明者，天下之利器也；獨斷者，微密之營壘也。此
三者，聖人之所則也。聖人畏微，而愚人畏明；聖人之憎惡也內，愚人之憎惡
也外；聖人將動必知，愚人至危易辭。聖人能輔時，不能違時。知者善謀，不
如當時。精時者，日少而功多。夫謀無主則困，事無備則廢。是以，聖王務具
其備，而慎守其時。以備待時，以時興事，時至而舉兵；絕堅而攻國，破大而
制地；大本而小標，全近而攻遠；以大牽小，以強使弱，以眾致寡，德利百
姓，威振天下；令行諸侯而不拂，近無不服，遠無不聽。夫明王為天下正，理
也。按強助弱，圉暴止貪，存亡定危，繼絕世，此天下之所載也，諸侯之所與
也，百姓之所利也。是故，天下王之。知蓋天下，繼最一世；材振四海，王之
佐也。

千乘之國得其守，諸侯可得而臣，天下可得而有也。萬乘之國失其守，國非其
國也。天下皆理，己獨亂，國非其國也；諸侯皆令，己獨孤，國非其國也；鄰
國皆險，己獨易，國非其國也。此三者，亡國之徵也。夫國大而政小者，國從
其政；國小而政大者，國益大。大而不為者，復小；強而不理者，復弱；眾而
不理者，復寡；貴而無禮者，復賤；重而凌節者，復輕；富而驕肆者，復貧。
故觀國者觀君，觀軍者觀將，觀備者觀野。其君如明而非明也，其將如賢而非
賢也，其人如耕者而非耕也，三守既失，國非其國也。地大而不為，命曰土
滿；人眾而不理，命曰人滿；兵威而不止，命曰武滿。三滿而不止，國非其國
也。地大而不耕，非其地也；卿貴而不臣，非其卿也；人眾而不親，非其人
也。

夫無土而欲富者憂，無德而欲王者危，施薄而求厚者孤。夫上夾而下苴、國小
而都大者弒。主尊臣卑，上威下敬，令行人服，理之至也。使天下兩天子，天
下不可理也；一國而兩君，一國不可理也；一家而兩父，一家不可理也。夫
令，不高不行，不博不聽。堯舜之人，非生而理也；桀紂之人，非生而亂
也。故理亂在上也。夫霸王之所始也，以人為本。本理則國固，本亂則國危。
故上明則下敬，政平則人安土，教和則兵勝敵，使能則百事理，親仁則上不
危，任賢則諸侯服。

霸王之形，德義勝之，智謀勝之，兵戰勝之，地形勝之，動作勝之，故王之。
夫善用國者，因其大國之重，以其勢小之；因強國之權，以其勢弱之；因重國
之形，以其勢輕之。強國眾，合強以攻弱，以圖霸；強國少，合小以攻大，以
圖王。強國眾，而言王勢者，愚人之智也；強國少，而施霸道者，敗事之謀
也。夫神聖，視天下之形，知動靜之時；視先後之稱，知禍福之門。強國眾，
先舉者危，後舉者利；強國少，先舉者王，後舉者亡。戰國眾，後舉可以霸；
戰國少，先舉可以王。

夫王者之心，方而不最。列不讓賢，賢不齒弟擇眾，是貪大物也。是以，王之
形大也。夫先王之爭天下也以方心，其立之也以整齊，其理之也以平易。立政
出令用人道，施爵祿用地道，舉大事用天道。是故，先王之伐也，伐逆不伐
順，伐險不伐易，伐過不伐不及。四封之內，以正使之；諸侯之會，以權致
之；近而不服者，以地患之；遠而不聽者，以刑危之。一而伐之，武也；服而
舍之，文也；文武具滿，德也。

夫輕重強弱之形，諸侯合則強，孤則弱。驥之材，而百馬伐之，驥必罷矣；強
最一代，而天下攻之，國必弱矣。強國得之也，以收小；其失之也，以恃強。
小國得之也，以制節；其失之也，以離強。夫國小大有謀，強弱有形。服近而
強遠，王國之形也；合小以攻大，敵國之形也；以負海攻負海，中國之形也；
折節事強以避罪，以國無形也。

自古以至今，未嘗有先能作難，違時易形，以立功名者；無有常先作難，違時
易形，無不敗者也。夫欲臣伐君，正四海者，不可以兵獨攻而取也；必先定謀
慮，便地形，利權稱，親與國，視時而動，王者之術也。夫先王之伐也，舉之
必義，用之必暴，相形而知可，量力而知攻，攻得而知時。是故，先王之伐
也，必先戰而後攻，先攻而後取地。故善攻者，料眾以攻眾，料食以攻食，料
備以攻備。以眾攻眾，眾存不攻；以食攻食，食存不攻；以備攻備，備存不
攻。釋實而攻虛，釋堅而攻膬，釋難而攻易。

夫博國不在敦古，理世不在善攻，霸王不在成曲。夫舉失而國危，刑過而權
倒，謀易而禍反，計得而強信，功得而名從，權重而令行，固其數也。夫爭強
之國，必先爭謀、爭刑、爭權。令人主一喜一怒者，謀也；令國一輕一重者，
刑也；令兵一進一退者，權也。故精于謀，則人主之願可得，而令可行也；精
于刑，大國之地可奪，強國之兵可圉也；精于權，則天下之兵可齊，諸侯之君
可朝也。夫神聖視天下之刑，知世之所謀，知兵之所攻，知地之所歸，知令之
所加矣。夫兵攻所憎，而利之，此鄰國之所不親也；權動所惡，而實寡歸者，
強；擅破一國，強在後世者，王；擅破一國，強在鄰國者，亡。


問

凡立朝廷，問有本紀。爵授有德，則大臣興義；祿予有功，則士輕死節；上帥
士以人之所戴，則上下和；授事以能，則人上功；審刑當罪，則人不易訟；無
亂社稷宗廟，則人有所宗；無遺老忘親，則大臣不怨；舉知人急，則眾不亂。
行此道也，國有常經，人知終始，此霸王之術也。

然後問事，事先大功，政自小始。問死事之孤，其未有田宅者有乎？問少壯而
未勝甲兵者，幾何人？問死事之寡，其餼廩何如？問國之有功大者，何官之吏
也？問州之大夫也，何里之士也？今吏，亦何以明之矣？問刑論有常以行，不
可改也，今其事之久留也何若？問五官有度制，官都其有常斷，今事之稽也何
待？問獨夫、寡婦、孤寡、疾病者，幾何人也？問國之棄人何族之子弟也？問
鄉之良家，其所牧養者，幾何人矣？問邑之貧人債而食者，幾何家？問理園圃
而食者，幾何家？人之開田而耕者，幾何家？士之身耕者，幾何家？

問鄉之貧人，何族之別也？問宗子之收昆弟者，以貧從昆弟者，幾何家？餘子
仕而有田邑，今入者，幾何人？子弟以孝聞于鄉里者，幾何人？餘子父母存，
不養而出離者，幾何人？士之有田而不使者，幾何人？吏惡何事？士之有田而
不耕者，幾何人？身何事？君臣有位而未有田只，幾何人？外人之來從而未有
田宅者，幾何家？國子弟之游于外者，幾何人？貧士之受責于大夫者，幾何
人？官賤行書，身士以家臣自代者，幾何人？官承吏之無田餼而徒理事者，幾
何人？群臣有位事官大夫者，幾何人？外人來游，在大夫之家者，幾何人？鄉
子弟力田為人率者，幾何人？國子弟之無上事，衣食不節，率子弟不田弋獵
者，幾何人？男女不整齊，亂鄉子弟者有乎？問人之貸粟米有別券者，幾何
家？

問國之伏利，其可應人之急者，幾何所也？人之所害于鄉里者，何物也？問士
之有田宅，身在陳列者，幾何人？餘子之勝甲兵有行伍者，幾何人？問男女有
巧伎，能利備用者，幾何人？處女操工事者，幾何人？冗國所開口而食者，幾
何人？問一民有幾年之食也？問兵車之計幾何乘也？牽家馬、軛家車者，幾何
乘？處士修行，足以教人，可使帥眾蒞百姓者，幾何人？士之急難可使者，幾
何人？

工之巧，出足以利軍伍，處可以修城郭、補守備者，幾何人？城粟軍糧，其可
以行幾何年也？吏之急難可使者，幾何人？大夫疏器：甲兵、兵車、旌旗、鼓
鐃、帷幕、帥車之載，幾何乘？疏藏器：弓弩之張、衣夾鋏、鉤弦之造、戈錟
之緊，其厲何若？其宜修而不修者，故何視？而造修之官，出器處器之具，宜
起而未起者何待？鄉師車輜造修之具，其繕何若？工尹伐材用，無于三時，群
材乃植而造器定，冬，完良備用必足。人有餘兵，軌陳之行，以慎國常。十簡
稽帥馬牛之肥膌，其老而死者，皆舉之。其就山藪林澤食薦者幾何？出入死生
之會幾何？

若夫城郭之厚薄，溝壑之淺深，門閭之尊卑，宜修而不修者，上必幾之守備之
伍。器物不失其具，淫雨而各有處藏。問兵官之吏、國之豪士，其急難足以先
後者，幾何人？夫兵事者，危物也，不時而勝，不義而得，未為福也。失謀而
敗，國之危也，慎謀乃保國。問所以教選人者何事？問執官都者，其位事，幾
何年矣？所辟草萊，有益于家邑者，幾何矣？所封表以益人之生利者，何物
也？所築城郭，修牆閉，絕通道，厄闕，深防溝，以益人之地守者何所也？所
捕盜賊，除人害者幾何矣？

制地君曰：理國之道，地德為首。君臣之禮，父子之親，覆育萬人。官府之
藏，強兵保國，城郭之險，外應四極，具取之地。而市者，天地之財具也，而
萬人之所和而利也，正是道也。民荒無苛，人盡地之職，一保其國。各主異
位，無使讒人亂普，而德營九軍之親。關者，諸侯之陬隧也，而外財之門戶
也，萬人之道行也。明道以重告之：徵于關者，勿徵于市；徵于市者，勿徵于
關；虛車勿索，徒負勿入，以來遠人，十六道同身。外事謹，則聽其名，視其
色，是其事，稽其德，以觀其外，則無敦于權人，以困貌德。國則不惑，行之
職也。問于邊吏曰：小利害信，小怒傷義，邊信傷德厚，和構四國，以順貌
德，後鄉四極。令守法之官曰：行度必明，無失經常。


地圖
凡兵主者，必先審知地圖。轘轅之險，濫車之水，名山、通谷、經川、陵陸、
丘阜之所在，苴草、林木、蒲葦之所茂，道里之遠近，城郭之大小，名邑、廢
邑、困殖之地必盡知之。地形之出入相錯者，盡藏之。然後可以行軍襲邑，舉
錯知先後，不失地利，此地圖之常也。

人之眾寡，士之精麤，器之功苦盡知之，此乃知形者也。知形不如知能，知能
不如知意，故主兵必參具者也。主明、相知、將能之謂參具。故將出令發士，
期有日數矣，宿定所征伐之國，使群臣、大吏、父兄便辟左右不能議成敗，人
主之任也。論功勞，行賞罰，不敢蔽賢有私；行用貨財，供給軍之求索，使百
吏肅敬，不敢解怠行邪，以待君之令，相室之任也。繕器械，選練士，為教
服，連什伍，遍知天下，審御機數，此兵主之事也。


參患

凡人主者，猛毅則伐，懦弱則殺。猛毅者何？輕誅殺人之謂猛毅。懦弱者何？
重誅殺人之謂懦弱。此皆有失彼此。凡輕誅者殺不辜，而重誅者失有罪。故上
殺不辜，則道正者不安；上失有罪，則行邪者不變。道正者不安，則才能之人
去亡；行邪者不變，則群臣朋黨。才能之人去，則宜有外難；群臣朋黨，則宜
有內亂。故曰：猛毅者伐，懦弱者殺也。

君之所以尊卑，國之所以安危者，莫要於兵。故誅暴國必以兵，禁辟民必以
刑。然則兵者外以誅暴，內以禁邪。故兵主尊主安國之經也，不可廢也。若夫
世主則不然，外不以兵，而欲誅暴，則地必虧矣；內不以刑，而欲禁邪，則國
必亂矣。

故凡用兵之計，三驚當一至，三至當一軍，三軍當一戰。故一期之師，十年之
蓄積殫；一戰之費，累代之功盡。今交刃接兵而後利之，則戰之自勝者也。攻
城圍邑，主人易子而食，析骸而爨之，則攻之自拔者也。是以聖人小征而大
匡，不知天時，不空地利，用日維夢，其數不出於計。故計必先定而兵出於
境。計未定而兵出於境，則戰之自敗，攻之自毀者也。

得眾而不得其心，則與獨行者同實；兵不完利，與無操者同實；甲不堅密，與
俴者同實；弩不可以及遠，與短兵同實；射而不能中，與無矢者同實；中而不
能入，與無鏃者同實；將徒人，與殘者同實；短兵待遠矢，與坐而待死者同
實。故凡兵有大論，必先論其器、論其士、論其將、論其主。故曰：器濫惡不
利者，以其士予人也；士不可用者，以其將予人也；將不知兵者，以其主予人
也；主不積務於兵者，以其國予人也。故一器成，往夫具，而天下無戰心；二
器成，驚夫具，而天下無守城；三器成，游夫具，而天下無聚眾。所謂無戰心
者，知戰必不勝，故曰無戰心；所謂無守城者，知城必拔，故曰無守城；所謂
無聚眾者，知眾必散，故曰無聚眾。


制分

凡兵之所以先爭，聖人賢士不為愛尊爵，道術知能不為愛官職，巧伎勇力不為
愛重祿，聰耳明目不為愛金財。故伯夷、叔齊非於死之日而後有名也，其前行
多修矣；武王非於甲子之朝而後勝也，其前政多善矣。

故小征，千里遍知之。築堵之晼A十然之聚，日五間之。大征，遍知天下。日
五間之，散金財用聰明也。故善用兵者，無溝壘而有耳目。兵不呼儆，不苟
聚，不妄行，不強進。呼儆則敵人戒，苟聚則眾不用，妄行則群卒困，強進則
銳士挫。故凡用兵者，攻堅則軔，乘瑕則神。攻堅則瑕者堅，乘瑕則堅者瑕。
故堅其堅者，瑕其瑕者。屠牛坦朝解九牛，而刀可以莫鐵，則刃游間也。故天
道不行，屈不足從；人事荒亂，以十破百；器備不行，以半擊倍。故軍爭者不
行於完城池，有道者不行於無君。故莫知其將至也，至而不可圉；莫知其將去
也，去而不可止。敵人雖眾，不能止待。

治者所道富也，治而未必富也，必知富之事，然後能富。富所道強也，而富未
必強也，必知強之數，然後能強。強者所道勝也，而強未必勝也，必知勝之
理，然後能勝。勝者所道制也，而勝未必制也，必知制之分，然後能制。是故
治國有器，富國有事，強國有數，勝國有理，制天下有分。


下編


君臣上

為人君者，修官上之道，而不言其中；為人臣者，比官中之事，而不言其外。
君道不明，則受令者疑；權度不一，則循義者惑。民有疑惑貳豫之心而上不能
匡，則百姓之與間，猶揭表而令之止也，是故能象其道於國家，加之於百姓，
而足以飾官化下者，明君也。能上盡言於主，下致力于民，而足以循義從令
者，忠臣也。上惠其道，下敦其業，上下相希，若望參表，則邪者可知也。

吏嗇夫任事，民嗇夫任教。教在百姓，論在不撓，賞在信誠，體之以君臣，其
誠也可以守戰。如此，則民嗇夫之事究矣。吏嗇夫盡有訾程事律，論法辟、衡
權、斗斛、文劾，不以私論，而以事為正。如此，則吏嗇夫之事究矣。民嗇夫
成教、吏嗇夫成律之後，則雖有敦愨忠信者不得善也；而戲豫怠傲者不得敗
也。如此，則人君之事究矣。是故為人君者因其業，乘其事，而稽之以度。有
善者，賞之以列爵之尊、田地之厚，而民不慕也。有過者，罰之以廢亡之辱、
僇死之刑，而民不疾也。殺生不違，而民莫遺其親者，此唯上有明法，而下有
常事也。

天有常象，地有常形，人有常禮。一設而不更，此謂三常。兼而一之，人君之
道也；分而職之，人臣之事也。君失其道，無以有其國；臣失其事，無以有其
位。然則上之畜下不妄，而下之事上不虛矣。上之畜下不妄，則所出法制度者
明也；下之事上不虛，則循義從令者審也。上明下審，上下同德，代相序也。
君不失其威，下不曠其產，而莫相德也。是以上之人務德，而下之人守節。義
禮成形於上，而善下通於民，則百姓上歸親於主，而下盡力于農矣。故曰：君
明、相信、五官肅、士廉、農愚、商工愿，則上下體而外內別也。民性因而三
族制也。

夫為人君者，廕德於人者也；為人臣者，仰生于上者也。為人上者，量功而食
之以足；為人臣者，受任而處之以教。布政有均，民足於產，則國家豐矣。以
勞受祿，則民不幸生。刑罰不頗，則下無怨心。名正分明，則民不惑於道。道
也者，上之所以導民也。是故道德出於君，制令傳於相，事業程於官，百姓之
力也，胥令而動者也。是故君人也者，無貴如其言，人臣也者，無愛如其力。
言下力上，而臣主之道畢矣。是故主畫之，相守之；相畫之，官守之；官畫
之，民役之；則又有符節、印璽、典法、筴籍以相揆也。此明公道而滅姦偽之
術也。

論材量能，謀德而舉之，上之道也；專意一心，守職而不勞，下之事也。為人
君者，下及官中之事，則有司不任；為人臣者，上共專於上，則人主失威。是
故有道之君，正其德以蒞民，而不言智能聰明。智能聰明者，下之職也；所以
用智能聰明者，上之道也。上之人明其道，下之人守其職，上下之分不同任，
而復合為一體。

是故知善，人君也。身善，人役也。君身善，則不公矣。人君不公，常惠於
賞，而不忍於刑，是國無法也。治國無法，則民朋黨而下比，飾巧以成其私。
法制有常，則民不散而上合，竭情以納其忠。是以不言智能，而百事治，國患
姐，大臣之任也。不言於聰明，而善人舉，姦偽誅，視聽者眾也。

是以為人君者，坐萬物之原，而官諸生之職者也。選賢論材，而待之以法。舉
而得其人，坐而收其福，不可勝收也。官不勝任，奔走而奉其敗事，不可勝救
也。而國未嘗乏於勝任之士，上之明適不足以知之。是以明君審知勝任之臣者
也。故曰：主道得，賢材遂，百姓治。治亂在主而已矣。

故曰：主身者，正德之本也；官者，耳目之制也。身立而民化，德正而官治。
治官化民，其要在上。是故君子不求於民。是以上及下之事謂之矯，下及上之
事謂之勝。為上而矯，悖也；為下而勝，逆也。國家有悖逆反迕之行，有土主
民者失其紀也。是故別交正分之謂理，順理而不失之謂道。道德定而民有軌
矣。有道之君者，善明設法，而不以私防者也。而無道之君，既已設法，則舍
法而行私者也。為人上者釋法而行私，則為人臣者援私以為公。公道不違，則
是私道不違者也。行公道而託其私焉，寖久而不知，姦心得無積乎？姦心之積
也，其大者有侵偪殺上之禍，其小者有比周內爭之亂。此其所以然者，由主德
不立，而國無常法也。主德不立，則婦人能食其意；國無常法，則大臣敢侵其
勢。大臣假於女之能，以窺主情；婦人嬖寵假於男之知，以援外權。於是乎外
夫人而危太子，兵亂內作，以召外冠。此危君之徵也。

是故有道之君，上有五官以牧其民，則不敢踰軌而行矣；下有五橫以揆其官，
則有司不敢離法而使矣。朝有定度衡儀，以尊主位，衣服緷絻，盡有法度，則
君體法而立矣。君據法而出令，有司奉命而行事，百姓順上而成俗，著久而為
常，犯俗離教者，眾共姦之，則為上者佚矣。

天子出令於天下，諸侯受令于天子，大夫受令於君，子受令於父母，下聽其
上，弟聽其兄，此至順矣。衡石一稱，斗斛一量，丈尺一綧制，戈兵一度，書
同名，車同軌，此至正也。眾順獨逆，眾正獨辟，此猶夜有求而得火也，姦偽
之人，無所伏矣。此先王之所以一民心也。是故天子有善，讓德於天；諸侯有
善，薦之於天子；大夫有善，納之於君；民有善，本於父，薦之於長老。此道
法之所從來，是治本也。是故歲一言者，君也；時省者，相也；月稽者，官
也；務四支之力，修耕農之業以待令者，庶人也。是故百姓量其力於父兄之
間，聽其言於君臣之義，而官論其德能而待之。大夫比官中之事，不言其
外；而相為常具以給之。相總要者，官謀士，量實議美，匡請所疑。而君發其
明府之法瑞以稽之，立三階之上，南面而受要。是以上有餘日，而官勝其任；
時令不淫，而百姓肅給。唯此上有法制，下有分職也。

道者，誠人之姓也，非在人也。而聖王明君，善知而道之者也。是故治民有常
道，而生財有常法。道也者，萬物之要也。為人君者，執要而待之，則下雖有
姦偽之心，不敢弒也。夫道者虛設，其人在則通，其人亡則塞者也。非茲是無
以理人，非茲是無以生財，民治財育，其福歸於上。是以知明君之重道法而輕
其國也。故君一國者，其道君之也。王天下者，其道王之也。大王天下，小君
一國，其道臨之也。是以其所欲者能得諸民，其所惡者能除諸民。所欲者能得
諸民，故賢材遂；所惡者能除諸民，故姦偽省。如治之於金，陶之於埴，制在
工也。

是故將與之，惠厚不能供；將殺之，嚴威不能振。嚴威不能振，惠厚不能供，
聲實有閒也。有善者不留其賞，故民不私其利；有過者不宿其罰，故民不疾其
威。賞罰之制，無踰於民，則人歸親於上矣。如天雨然，澤下尺，生上尺。

是以官人不官，事人不事，獨立而無稽者，人主之位也。先王之在天下也，民
比之神明之德。先王善收之於民者也。夫民別而聽之則愚，合而聽之則聖。雖
有湯武之德，復合於市人之言。是以明君順人心，安情性，而發於眾心之所
聚。是以令出而不稽，刑設而不用。先王善與民為一體。與民為一體，則是以
國守國，以民守民也。然則民不便為非矣。

雖有明君，百步之外，聽而不聞；閒之堵牆，窺而不見也。而名為明君者，君
善用其臣，臣善納其忠也。信以繼信，善以傳善。是以四海之內，可得而治。
是以明君之舉其下也，盡知其短長，知其所不能益，若任之以事。賢人之臣其
主也，盡知短長而身力之所不至，若量能而授官。上以此畜下，下以此事上，
上下交期於正，則百姓男女皆與治焉。


君臣下

古者未有君臣上下之別，夫有夫婦妃匹之合，獸處群居，以力相征。於是智者
詐愚，彊者凌弱，老幼孤獨不得其所。故智者假眾力以禁強虐，而暴人止。為
民興利除害，正民之德，而民師之。是故道術德行，出於賢人。其從義理形於
民心，則民反道矣。名物處，違是非之分，則賞罰行矣。上下設，民生體，而
國都立矣。是故國之所以為國者，民體以為國；君之所以為君者，賞罰以為
君。

致賞則匱，致罰則虐。則匱而令虐，所以失其民也。是故明君審居處之教，而
民可使居治、戰勝、守固者也。夫賞重，則上不給也；罰虐，則下不信也。是
故明君飾食飲弔傷之禮，而物屬之者也。是故厲之以八政，旌之以衣服，富之
以國，貴之以王禁，則民親君可用也。民用，則天下可致也。天下道其道則
至，不道其道而不至也。夫水波而上，盡其搖而復下，其勢固然者也。故德之
以懷也，威之以畏也，則天下歸之矣。有道之國，發號出令，而夫婦盡歸親於
上矣；布法出憲，而賢人列士盡功能於上矣。千里之內，束布之罰，一畝之
賦，盡可知也。治斧鉞者不敢讓刑，治軒冕者不敢讓賞，隤然若一父之子，若
一家之實，義禮明也。

夫下不戴其上，臣不戴其君，則賢人不來。賢人不來，則百姓不用。百姓不
用，則天下不至，故曰：德侵則君危，論侵則有功者危，令侵則官危，刑侵則
百姓危。而明君者，審禁淫侵者也。上無淫侵之論，則下無冀幸之心矣。

為人君者，倍道棄法，而好行私，謂之亂。為人臣者，變故易常，而巧言以諂
上，謂之騰。亂至則虐，騰至則北。四者有一至，則敵人謀之。故施舍優猶以
濟亂，則百姓悅。選賢遂材，而禮孝弟，則姦偽止。要淫佚，別男女，則通亂
隔。貴賤有義，倫等不踰，則有功者勸。國有常式，故法不隱，則下無怨心。
此五者，興德匡過、存國定民之道也。

夫君人者有大過，臣人者有大罪。國所有也，民所君也，有國君而使民所惡制
之，此一過也。民有三務，不布其民，非其民也。民非其民，則不可以守戰。
此君人者二過也。夫臣人者，受君高爵重祿，治大官。倍其官，遺其事，穆君
之色，從其欲，阿而勝之。此臣人之大罪也。君有過而不改，謂之倒。臣當罪
而不誅，謂之亂。君為倒君，臣為亂臣，國家之衰也，可坐而待之。是故有道
之君者執本，相執要，大夫執法以牧其群臣，群臣盡智竭力以役其上。四守者
得則治，易則亂。故不可不明設而守固。

昔者，聖王本厚民生，審知禍福之所生。是故慎小事微，違非索辯以根之。然
則躁作、姦邪、偽詐之人，不敢試也。此制禮正民之道也。

古者有二言：「牆有耳，伏寇在側。」牆有耳者，微謀外泄之謂也。伏寇在側
者，沈疑得民之謂也。微謀之泄也，狡婦襲主之請而資游慝也。沈疑之得民也
者，前貴而後賤者為之驅也。明君在上，便僻不能食其意，刑罰亟近也；大臣
不能侵其勢，比黨者誅，明也。為人君者，能遠讒諂，廢比黨，淫悖行食之
徒，無爵列於朝者，此止詐拘姦、厚國存身之道也。

為人上者，制群臣百姓，通中央之人。是以中央之人，臣主之參。制令之布於
民也，必由中央之人。中央之人，以緩為急，急可以取威；以急為緩，緩可以
惠民。威惠遷於下，則為人上者危矣。賢不肖之知於上，必由中央之人。財力
之貢於上，必由中央之人。能易賢不肖而可成黨於下。有能以民之財力上啗其
主，而可以為勞於下。兼上下以環其私，爵制而不可加，則為人上者危矣。先
其君以善者，侵其賞而奪之惠者也。先其君以惡者，侵其刑而奪之威者也。訛
言於外者，脅其君者也。鬱令而不出者，幽其君者也。四者一作而上不知也，
則國之危，可坐而待也。

神聖者王，仁智者君，武勇者長，此天之道，人之情也。天道人情，通者質，
寵者從，此數之因也。是故始於患者，不與其事；親其事者，不規其道。是以
為人上者患而不勞也，百姓勞而不患也。君臣上下之分素，則禮制立矣。是故
以人役上，以力役明，以刑役心，此物之理也。心道進退，而形道滔迂。進退
者主制，滔迂者主勞。主勞者方，主制者圓。圓者運，運者通，通則和。方者
執，執者固，固則信。君以利和，臣以節信，則上下無邪矣。故曰：君人者制
仁，臣人者守信。此言上下之禮也。

君之在國都也，若心之在身體也。道德定於上，則百姓化於下矣。戒心形於
內，則容貌動於外矣。正也者，所以明其德。知得諸己，知得諸民，從其理
也。知失諸民，退而修諸己，反其本也。所求於己者多，故德行立。所求於人
者少，故民輕給之。故君人者上注，臣人者下注。上注者，紀天時，務民力。
下注者，發地利，足財用也。故能飾大義，審時節，上以禮神明，下以義輔佐
者，明君之道。能據法而不阿，上以匡主之過，下以振民之病者，忠臣之所行
也。

明君在上，忠臣佐之，則齊民以致利，牽於衣食之利，故愿而易使，愚而易
塞。君子食於道，小人食於力，分也。威無勢也無所立，事無為也無所生，若
此則國平而姦省矣。

君子食於道，則義審而禮明。義審而禮明，則倫等不踰，雖有偏卒之大夫，不
敢有幸心，則上無危矣。齊民食力則作本，作本者眾，農以聽命。是以明君立
世，民之制於上，猶草木之制于時也。故民迂則流之，民流則迂之。決之則
行，塞之則止。唯有明君，能決之，又能塞之。決之則君子行於禮，塞之則小
人篤於農。君子行於禮，則上尊而民順。小民篤於農，則財厚而備足。上尊而
民順，財厚而備足，四者備體，頃時而王不難矣。

四肢六道，身之體也。四正五官，國之體也。四肢不通，六道不達，曰失。四
正不正，五官不官，曰亂。是故國君聘妻於異姓，設為姪娣、命婦、宮女，盡
有法制，所以治其內也。明男女之別，昭嫌疑之節，所以防其姦也。是以中外
不通，讒慝不生；婦言不及官中之事，而諸臣子弟無宮中之交，此先王之所以
明德圉姦，昭公威私也。

明立寵設，不以逐子傷義。禮私愛驩，勢不並倫。爵為雖尊，禮無不行。選為
都佼，冒之以衣服，旌之以章旗，所以重其威也。然則兄弟無間隙，讒人不敢
作矣。

故其立相也，陳功而加之以德，論勞而昭之以法，參伍相德而周舉之，尊勢而
明信之。是以下之人無諫死之過，而聚立者無鬱怨之心。如此，則國平而民無
慝矣。其選賢遂材也，舉德以就列，不類無德；舉能以就官，不類無能；以德
弇勞，不以傷年。如此，則上無困，而民不幸生矣。

國之所以亂者四，其所以亡者二。內有疑妻之妾，此宮亂也。庶有疑適之子，
此家亂也。朝有疑相之臣，此國亂也。任官無能，此眾亂也。四者無別，主失
其體。群官朋黨，以懷其私，則失族矣。國之幾臣，陰約閉謀，以相待也，則
失援矣。失族於內，失援於外，此二′亡也。故妻必定，子必正，相必直立以
聽，官必中信以敬。故曰：有宮中之亂，有兄弟之亂，有大臣之亂，有中民之
亂，有小人之亂。五者一作，則為人上者危矣。宮中亂曰妒紛，兄弟亂曰黨
偏，大臣亂曰稱述，中民亂曰讋諄，小民亂曰財匱。財匱生薄，讋諄生慢，稱
述、黨偏、妒紛生變。

故正名稽疑，刑殺亟近，則內定矣。順大臣以功，順中民以行，順小民以務，
則國豐矣。審天時，物地生，以輯民力；禁淫物，勸農功，以職其無事，則小
民治矣。上稽之以數，下十伍以徵，近其罪伏，以固其意。鄉樹之師，以遂其
學。官之以其能，及年而舉，則士反行矣。稱德度功，勸其所能，若稽之以眾
風，若任以社稷之任。若此，則士反於情矣。

　
小稱

管子曰：身不善之患，毋患人莫己知。丹青在山，民知而取之；美珠在淵，民
知而取之。是以我有過為，而民毋過命。民之觀也察矣，不可遁逃。以為不
善。故我有善，則立譽我；我有過，則立毀我。當民之毀譽也，則莫歸問於家
矣。故先王畏民。操名從人，無不強也。操名去人，無不弱也。有天子諸侯，
民皆操名而去之，則捐其地而走矣。故先王畏民。在於身者庸為利，氣與目為
利。聖人得利而託焉，故民重而名遂。我亦託焉。聖人託可好，我託可惡。我
託可惡，以來美名，又可得乎！我託可惡，愛且不能為我能也。毛嬙西施，天
下之美人也，盛怨氣於面，不能以為可好。我且惡面，而盛怨氣焉。怨氣見於
面，惡言出於口，去惡充以求美名，又可得乎？甚矣百姓之惡人之有餘忌也。
是以長者斷之，短者續之，滿者洫之，虛者實之。

管子曰：善罪身者，民不得罪也。不能罪身者，民罪之。故稱身之過者強也。
治身之節者惠也。不以不善歸人者，仁也。故明王有過，則反之於身。有善，
則歸之於民。有過而反之於身，則身懼。有善而歸之於民，則民喜。往喜民，
來懼身。此明王之所以治民也。今夫桀紂則不然，有善則反之於身，有過則歸
之於民；有過而歸之於民，則民怒；有善而反之於身，則身驕。往怒民，來驕
身，此其所以失身也。故明王懼聲以感耳，懼氣以感目，以此二者，有天下
矣，可毋慎乎？匠人有以感斤欘，故繩可得斷也。羿有以感弓矢，故殼可得中
也。造父有以感轡筴，故遫獸可及，遠道可致。天下者無常亂，無常治，不善
人在則亂，善人在則治，在於既善所以感之也。

管子曰：修恭遜、敬愛、辭讓，除怨無爭，以相逆也，則不失於人矣。嘗試多
怨爭利，相為不遜，則不得其身。大哉恭遜敬愛之道，吉事可以入察，凶事可
以居喪，大以理天下而不益也。小以治一人而不損也。嘗試往之中國諸夏蠻夷
之國，以及禽獸昆蟲之地，皆待此而為治亂。澤之身則榮，去之身則辱，審行
之身而毋怠，雖夷貉之民，可化而使之愛。審去之身，雖兄弟父母，可化而使
之惡。故之身者使之愛惡，名者使之榮辱。此其變名物也，如天如地，故先王
曰道。

管仲有病，桓公往問之曰：仲父之病病矣，若不可諱而不起此病也，仲父亦將
何以詔寡人？管仲對曰：「微君之命臣也。故臣且謁之。雖然，君猶不能行
也。」公曰：「仲父命寡人東，寡人東；令寡人西，寡人西。仲父之命於寡
人，寡人敢不從乎？」管仲攝衣冠起對曰：「臣願君之遠易牙、豎刁、堂巫、
公子開方；夫易牙以調和事公，公曰：惟烝嬰兒之未嘗，於是烝其首子而獻之
公；人情非不愛其子也，於子之不愛，將何有於公？公喜宮而妒，豎刁自刑而
為公治內；人情非不愛其身也，於身之不愛，將何有於公？公子開方事公十五
年，不歸視其親，齊衛之間，不容數日之行；臣聞之，務為不久，蓋虛不長。
其生不長者，其死必不終。」桓公曰：「善。」管仲死，已葬，公憎四子者，
廢之官。逐堂巫。而苛病起兵逐易牙，而味不至。逐豎刁，而宮中亂。逐公子
開方，而朝不治。桓公曰：「嗟！聖人固有悖乎？」乃復四子者，處期年，四
子作難。圍公一室不得出。有一婦人，遂從竇入，得至公所，公曰：「吾飢而
欲食，渴而欲飲，不可得，其故何也？」婦人對曰：「易牙、豎刁、堂巫、公
子開方四人分齊國，塗十日不通矣，公子開方以書社七百下衛矣。食將不得
矣。」公曰：「嗟茲乎，聖人之言長乎哉！死者無知則已，若有知，吾何面目
以見仲父於地下。」乃援素幭以裹首而絕。死十一日，蟲出於戶，乃知桓公之
死也。葬以楊門之扇，桓公之所以身死十一日，蟲出戶而不收者，以不終用賢
也。

桓公、管仲、鮑叔牙、甯戚四人飲，飲酣，桓公謂鮑叔牙曰：「闔不起為寡人
壽乎？」鮑叔牙奉杯而起曰：「使公毋忘出如莒時也，使管子毋忘束縛在魯
也，使甯戚毋忘飯牛車下也。」桓公辟席再拜曰：「寡人與二大夫能無忘夫子
之言，則國之社稷必不危矣。」

　
心術上

心之在體，君之位也；九竅之有職，官之分也。心處其道，九竅循理。嗜欲充
益，目不見色，耳不聞聲。故曰：上離其道，下失其事。無代馬走，使盡其
力；無代鳥飛，使獘其羽翼；毋先物動，以觀其則。動則失位，靜乃自得。

道不遠而難極也，與人並處而難得也。虛其欲，神將入舍。掃除不潔，神乃留
處。人皆欲智，而莫索其所以智乎。智乎，智乎！投之海外而無自奪，求之者
不得處之者。夫正人無求之也，故能虛無。虛無無形，謂之道；化育萬物，謂
之德；君臣父子，人間之事，謂之義；登降揖讓，貴賤有等，親疏之體，謂之
禮；簡物小未一道，殺僇禁誅，謂之法。大道可安而不可說。直人之言，不義
不顧，不出於口，不見於色；四海之人，又孰知其則？

天曰虛，地曰靜，乃不伐。潔其宮，開其門，去私毋言，神明若存。紛乎其若
亂，靜之而自治。強不能遍立，智不能盡謀。物固有形，形固有名，名當謂之
聖人。故必知不言、無為之事，然後知道之紀。殊形異埶，不與萬物異理，故
可以為天下始。

人之可殺，以其惡死也；其可不利，以其好利也。是以，君子不休乎好，不迫
乎惡，恬愉無為，去智與故。其應也，非所設也；其動也，非所取也。過在自
用，罪在變化。是故，有道之君：其處也若無知，其應物也若偶之。靜因之道
也。

心之在體，君之位也；九竅之有職，官之分也。耳目者，視聽之官也，心而無
與視聽之事，則官得守其分矣。夫心有欲者，物過而目不見，聲至而耳不聞
也。故曰：「上離其道，下失其事」。故曰：心術者，無為而制竅者也。故
曰：「君」。「無代馬走，無代鳥飛」，此言不奪能能，不與下誠也。「無先
物動」者，搖者不定，趮者不靜，言動之不可以觀也。位者，謂其所立也。人
主者立於陰，陰者靜。故曰：「動則失位」。陰則能制陽矣，靜則能制動矣，
故曰：「靜乃自得」。

道在天地之間也，其大無外，其小無內，故曰：「不遠而難極也」。虛之與人
也無間，唯聖人得虛道，故曰：「並處而難得」。世人之所職者精也，去欲則
宣，宣則靜矣；靜則精，精則獨立矣；獨則明，明則神矣。神者至貴也，故館
不辟除，則貴人不舍焉，故曰「不潔則神不處」。「人皆欲知而莫索之」，其
所以知彼也，其所以知此也。不修之此，焉能知彼？修之此，莫能虛矣。虛者
無藏也。故曰：去知則奚率求矣，無藏則奚設矣。無求無設則無慮，無慮則反
覆虛矣。

天之道，虛其無形。虛則不屈，無形則無所位[走午]；無所位[走午]，故遍流
萬物而不變。德者，道之舍。物得以生生，知得以職道之精。故德者，得也；
得也者，其謂所得以然也。以無為之謂道，舍之之謂德，故道之與德無間，故
言之者不別也。間之理者，謂其所以舍也。義者，謂各處其宜也。禮者，因人
之情，緣義之理，而為之節文者也。故禮者，謂有理也；理也者，明分以諭義
之意也。故禮出乎義，義出乎理，理因乎宜者也。法者所以同出，不得不然者
也。故殺僇禁誅以一之也。故事督乎法，法出乎權，權出乎道。道也者，動不
見其形，施不見其德，萬物皆以得，然莫知其極。故曰：「可以安而不可說」
也。「莫人」，言至也；「不宜」，言應也。應也者，非吾所設，故能無宜
也。「不顧」，言因也。因也者，非吾所顧，故無顧也。「不出於口，不見於
色」，言無形也。「四海之人，孰知其則」，言深囿也。

天之道虛，地之道靜。虛則不屈，靜則不變。不變則無過，故曰：「不伐」。
「潔其宮，闕其門」：「宮」者，謂心也。心也者，智之舍也。故
曰：「宮」。「潔之」者，去好過也。「門」者，謂耳目也。耳目者，所以聞
見也。「物固有形，形固有名」，此言不得過實，實不得延名。姑形以形，以
形務名，督言正名，故曰：「聖人」。「不言之言」，應也。應也者，以其為
之人者也。執其名，務其所以成之，此應之道也。「無為之道」，因也。因也
者，無益無損也。以其形，因為之名，此因之術也。名者，聖人之所以紀萬物
也。人者立於強，務於善，未於能，動於故者也。聖人無之；無之，則與物異
矣。異則虛；虛者，萬物之始也，故曰：「可以為天下始」。

人迫於惡，則失其所好；怵於好，則忘其所惡，非道也。故曰：「不怵乎好，
不迫乎惡」。惡不失其理，欲不過其情，故曰：「君子」。「恬愉無為，去智
與故」，言虛素也。「其應非所設也，其動非所取也」，此言因也。因也者，
舍己而以物為法者也。感而後應，非所設也；緣理而動，非所取也。「過在自
用，罪在變化」：自用則不虛，不虛則仵於物矣；變化則為生，為生則亂矣，
故道貴因。因者，因其能者言所用也。「君子之處也若無知」，言至虛也。「
其應物也若偶之」，言時適也；若影之象形，響之應聲也。故物至則應，過則
舍矣。舍矣者，言復所於虛也。


心術下

形不正者，德不來；中不精者，心不治。正形飾德，萬物畢得。翼然自來，神
莫知其極。昭知天下，通於四極。是故曰：無以物亂官，毋以官亂心，此之謂
內德。是故，意氣定然後反正。氣者，身之充也；行者，正之義也。充不美，
則心不得；行不正，則民不服。是故，聖人若天然，無私覆也；若地然，無私
載也。私者，亂天下者也。

凡物載名而來，聖人因而財之，而天下治；實不傷，不亂於天下，而天下治。
專於意，一於心，耳目端，知遠之證。能專乎？能一乎？能毋卜筮而知凶吉
乎？能止乎？能已乎？能毋問於人，而自得之於己乎？故曰：思之，思之不
得，鬼神教之。非鬼神之力也，其精氣之極也。一氣能變曰精，一事能變曰
智。慕選者，所以等事也；極變者，所以應物也。慕選而不亂，極變而不
煩，執一之君子。執一而不失，能君萬物。日月之與同光，天地之與同理。

聖人裁物，不為物使。心安，是國安也；心治，是國治也。治也者心也，安也
者心也。治心在於中，治言出於口，治事加於民，故功作而民從，則百姓治
矣。所以操者非刑也，所以危者非怒也。民人操，百姓治，道其本，至也。至
不至無，非所人而亂。凡在有司執制者之利，非道也。聖人之道，若存若亡；
援而用之，歿世不亡。與時變而不化，應物而不移，日用之而不化。

人能正靜者，筋肕而骨強；能戴大圓者，體乎大方；鏡大清者，視乎大明。正
靜不失，日新其德，昭知天下，通於四極。金心在中，不可匿。外見於形容，
可知於顏色。善氣迎人，親如弟兄；惡氣迎人，害於戈兵。不言之言，聞於雷
鼓；金心之形，明於日月，察於父母。昔者，明王之愛天下，故天下可附；暴
王之惡天下，故天下可離。故貨之不足以為愛，刑之不足以為惡。貨者，愛之
末也；刑者，惡之末也。

凡民之生也，必以正平；所以失之者，必以喜樂哀怒。節怒莫若樂，節樂莫若
禮，守禮莫若敬。外敬而內靜者，必反其性。豈無利事哉？我無利心；豈無安
處哉？我無安心。心之中又有心。意以先言，意然後形，形然後思，思然後
知。凡心之形，過知失生。是故，內聚以為泉原，泉之不竭，表裡遂通；泉之
不涸，四支堅固。能令用之，被服四固。是故，聖人一言解之，上察於天，下
察於地。


白心

建當立有，以靖為宗，以時為寶，以政為儀，和則能久。非吾儀，雖利不為；
非吾當，雖利不行；非吾道，雖利不取。上之隨天，其次隨人。人不倡不和，
天不始不隨。故其言也不廢，其事也不隨。

原始計實，本其所生。知其象，則索其形；緣其理，則知其情；索其端，則知
其名。故苞物眾者，莫大於天地；化物多者，莫多於日月；民之所急，莫急於
水火。然而天不為一物枉其時，明君聖人亦不為一人枉其法。天行其所行，而
萬物被其利；聖人亦行其所行，而百姓被其利。是故，萬物均，既誇眾矣。是
以，聖人之治也，靜身以待之，物至而名自治之。正名自治之，奇身名廢。名
正法備，則聖人無事。不可常居也，不可廢舍也。隨變斷事也，知時以為度。
大者寬，小者局；物有所餘，有所不足。

兵之出，出於人；其人入，入於身。兵之勝，從於適；德之來，從於身。故
曰：祥於鬼者義於人，兵不義不可。強而驕者損其強，弱而驕者前死亡。強而
卑義，信其強；弱而卑義，免於罪。是故，驕之餘卑，卑之餘驕。

道者，一人用之，不聞有餘；天下行之，不聞不足，此謂道矣。小取焉，則小
得福，大取焉，則大得福；盡行之，而天下服；殊無取焉，則民反，其身不免
於賊。左者，出者也；右者，入者也。出者而不傷人，入者自傷也。不日不
月，而事以從；不卜不筮，而謹知吉凶。是謂寬乎形，徒居而致名。去善之
言，為善之事，事成而顧反無名。能者無名，從事無事。審量出入，而觀物所
載。孰能法無法乎？始無始乎？終無終乎？弱無弱乎？故曰：美哉岪岪。故
曰：有中有中，孰能得夫中之衷乎！故曰功成者隳，名成者虧。故曰：孰能棄
名與功，而還與眾人同？孰能棄功與名，而還反無成？無成有貴其成也，有成
有貴其無成也。日極則仄，月滿則虧。極之徒仄，滿之徒虧，巨之徒滅。孰能
已無已乎？效夫天地之紀！

人言善，亦勿聽；人言惡，亦勿聽。持而待之，空然勿兩之，淑然自清。無以
旁言為事成，察而徵之，無聽辯，萬物歸之，美惡乃自見。

天或維之，地或載之。天莫之維，則天以墜矣；地莫之載，則地以沉矣。夫天
不墜，地不沈，夫或維而載之也夫！又況於人？人有治之，辟之若夫雷鼓之動
也。夫不能自搖者，夫或搖之。夫或者何？若然者也：視則不見，聽則不聞；
灑乎天下滿，不見其塞。集於顏色，知於肌膚，責其往來，莫知其時。薄乎其
方也，[韋享]乎其圜也，[韋享][韋享]乎莫得其門。故口為聲也，耳為聽也，目
有視也，手有指也，足有履也，事物有所比也。

當生者生，當死者死。言有西有東，各死其鄉。置常立儀，能守貞乎？常事通
道，能官人乎？故書其惡者，言其薄者。上聖之人，口無虛習也，手無虛指
也，物至而命之耳。發於名聲，凝於體色，此其可諭者也；不發於名聲，不凝
於體色，此其不可諭者也。及至於至者，教存可也，教亡可也。故曰：濟於舟
者，和於水矣；義於人者，祥其神矣。

事有適，而無適，若有適；觿解，不可解而後解。故善舉事者，國人莫知其
解。為善乎，毋提提；為不善乎，將陷於刑。善不善，取信而止矣。若左若
右，正中而已矣。縣乎日月無已也。愕愕者不以天下為憂，剌剌者不以萬物為
筴，孰能棄剌剌而為愕愕乎？

難言憲術，須同而出。無益言，無損言，近可以免。故曰：知何知乎？謀何謀
乎？審而出者，彼自來。自知曰稽，知人曰濟。知苟適，可為天下周；內固之
一，可為長久；論而用之，可以為天下王。

天之視而精，四璧而知請，壤土而與生。能若夫風與波乎？唯其所欲適。故子
而代其父，曰義也；臣而代其君，曰篡也。篡何能歌？武王是也。故曰：孰能
去辯與巧，而還與眾人同道？故曰：思索精者明益衰，德行修者王道狹，臥名
利者寫生危，知周於六合之內者，吾知生之有為阻也。持而滿之，乃其殆也。
名滿於天下，不若其已也。名進而身退，天之道也。滿盛之國，不可以仕任；
滿盛之家，不可以嫁子；驕倨傲暴之人，不可與交。

道之大如天，其廣如地，其重如石，其輕如羽。民之所以知者寡，故曰：何道
之近，而莫之與能服也。棄近而就遠，何以費力也！故曰：欲愛吾身，先知吾
情。君親六合，以考內身。以此知象，乃知行情。既知行情，乃知養生。左右
前後，周而復所。執儀服象，敬迎來者。今夫來者必道其道，無遷無衍，命乃
長久。和以反中，形性相葆。一以無貳，是謂知道。將欲服之，必一其端，而
固其所守。責其往來，莫知其時；索之於天，與之為期。不失其期，乃能得
之。故曰：吾語若大明之極。大明之明，非愛人不予也。同則相從，反則相距
也。吾察反則相距，吾以故知古從之同也。

　
水地

地者，萬物之本原，諸生之根菀也。美惡、賢不肖、愚俊之所生也。水者，地
之血氣，如筋脈之通流者也。故曰：水，具材也。何以知其然也？曰：夫水淖
弱以清，而好灑人之惡，仁也。視之黑而白，精也。量之不可使概，至滿而
止，正也。唯無不流，至平而止，義也。人皆赴高，己獨赴下，卑也。卑也
者，道之室，王者之器也，而水以為都居。

準也者，五量之宗也。素也者，五色之質也。淡也者，五味之中也。是以水
者，萬物之準也，諸生之淡也，違非得失之質也。是以無不滿，無不居也。集
於天地，而藏於萬物。產於金石，集於諸生，故曰：水神。集於草木，根得其
度，華得其數，實得其量。鳥獸得之，形體肥大，羽毛豐茂，文理明著。萬物
莫不盡其幾，反其常者，水之內度適也。

夫玉之所貴者，九德出焉。夫玉溫潤以澤，仁也。鄰以理者，知也。堅而不
蹙，義也。廉而不劌，行也。鮮而不垢，潔也。折而不撓，勇也。瑕適皆見，
精也。茂華光澤，並通而不相陵，容也。叩之，其音清搏徹遠，純而不殺，辭
也。是以人主貴之，藏以為寶，剖以為符瑞，九德出焉。

人，水也。男女精氣合，而水流形。三月如咀，咀者何？曰五味。五味者何，
曰五藏。酸主脾，鹹主肺，辛主腎，苦主肝，甘主心。五藏已具，而後生肉：
脾生隔，肺生骨，腎生腦，肝生革，心生肉。五肉已具，而後發為九竅：脾發
為鼻，肝發為目，腎發為耳，肺發為竅。五月而成，十月而生。生而目視，耳
聽，心慮。目之所以視，非特山陵之見也，察於荒忽。耳之所聽，非特雷鼓之
聞也，察於淑湫。心之所慮，非特知於麤麤也，察於微眇。故修要之精。是以
水集於玉，而九德出焉。凝蹇而為人，而九竅五慮出焉。此乃其精也，精麤濁
蹇，能存而不能亡者也。

伏暗能存而能亡者，蓍龜與龍是也。龜生於水，發之於火，於是為萬物先，為
禍福正。龍生於水，被五色而游，故神。欲小則化如蠶蠋，欲大則藏於天下，
欲上則凌於雲氣，欲下則入於深泉，變化無日，上下無時，謂之神。龜與龍，
伏暗能存而能亡者也。

或世見，或世不見者，生蟡與慶忌。故涸澤數百歲，谷之不徙，水之不絕者，
生慶忌。慶忌者，其狀若人，其長四寸，衣黃衣，冠黃冠，載黃蓋，乘小馬，
好疾馳，以其名呼之，可使千里外一日反報，此涸澤之精也。涸川之精者，生
於蟡。蟡者，一頭而兩身，其形若蛇，其長八尺，以其名呼之，可以取魚鱉，
此涸川水之精也。

是以，水之精麤濁蹇，能存而不能亡者，生人與玉；伏暗能存而能亡者，蓍龜
與龍；或世見，或不見者，蟡與慶忌。故人皆服之，而管子則之；人皆有之，
而管子以之。是故，具者何也，水是也。萬物莫不以生，唯知其托者能為之
正。具者，水是也。故曰：水者何也？萬物之本原也，諸生之宗室也，美惡、
賢不肖、愚俊之所產也。何以知其然也？夫齊之水，道躁而復，故其民貪麤而
好勇。楚之水，淖弱而清，故其民輕果而賊。越之水，濁重而洎，故其民愚疾
而垢。秦之水，泔最而稽，淤滯而雜，故其民貪戾罔而好事。齊晉之水，枯旱
而運，淤滯而雜，故其民諂諛而葆詐，巧佞而好利。燕之水，萃下而弱，沉滯
而雜，故其民愚戇而好貞，輕疾而易死。宋之水，輕勁而清，故其民閒易而好
正。是以聖人之化世也，其解在水。故水一則人心正，水清則民心易。一則欲
不污，民心易則行無邪。是以聖人之治於世也，不人告也，不戶說也，其樞在
水。


勢

戰而懼水，此謂澹滅。小事不從，大事不吉。戰而懼險，此謂迷中。分其師
眾，人既迷芒，必其將亡之道。

動靜者，比于死；動作者，比于丑；動信者，比于距；動詘者，比于避。夫靜
與作，時以為主人，時以為客，貴得度。知靜之修，居而自利；知作之從，每
動有功，故曰：無為者帝，此之謂矣。

逆節萌生，天地未形，先為之政，其事乃不成，繆受其刑。天因人，聖人因
天。天時不作，勿為客；人事不起，勿為始。慕和其眾，以修天地之從。人先
生之，天地刑之，聖人成之，則與天同極。正靜不爭，動作不貳，素質不留，
與地同極。未得天極，則隱于德；已得天極，則致其力。既成其功，順守其
從，人不能代。

成功之道，嬴縮為寶。無亡天極，究數而止。事若未成，無改其形，無失其
始；靜民觀時，待令而起。故曰：修陰陽之從，而道天地之常。嬴嬴縮縮，因
而為當；死死生生，因天地之形。天地之形，聖人成之，小取者小利，大取者
大利，盡行之者有天下。

故賢者誠信以仁之，慈惠以愛之，端政象不敢以先人。中靜不留，裕德無求，
形于女色，其所處者，柔安靜樂，行德而不爭，以待天下之潰作也。故賢者，
安徐正靜，柔節先定，行于不敢，而立于不能，守弱節而堅處之。故不犯天
時，不亂民功，秉時養人，先德後刑。順于天，微度人。

善周者，明不能見也；善明者，周不能蔽也。大明勝大周，則民無大周也；大
周勝大明，則民無大明也。大周之先，可以奮信；大明之祖，可以代天。下索
而不得，求之招搖之下。

獸厭走，而有伏網罟。一偃一側，不然不得。大文三曾，而貴義與德；大武三
曾，而偃武與力。


九變

凡民之所以守戰至死而不德其上者，有數以至焉。曰：大者親戚墳墓之所在
也，田宅富厚足居也。不然，則州縣鄉黨與宗族足懷樂也。不然，則上之教
訓、習俗，慈愛之於民也厚，無所往而得之。不然，則山林澤谷之利足生也。
不然，則地形險阻，易守而難攻也。不然，則罰嚴而可畏也。不然，則賞明而
足勸也。不然，則有深怨於敵人也。不然，則有厚功於上也。此民之所以守戰
至死而不德其上者也。

今恃不信之人，而求以知；用不守之民，而欲以固；將不戰之卒，而幸以勝；
此兵之三暗也。


內業

凡物之精，此則為生。下生五穀，上為列星。流於天地之間，謂之鬼神；藏於
胸中，謂之聖人。是故民氣，杲乎如登於天，杳乎如入於淵，淖乎如在於海，
卒乎如在於己。是故此氣也，不可止以力，而可安以德；不可呼以聲，而可迎
以音。敬守勿失，是謂成德。德成而智出，萬物果得。凡心之刑，自充自盈，
自生自成。其所以失之，必以憂樂喜怒欲利。能去憂樂喜怒欲利，心乃反濟。
彼心之情，利安以寧，勿煩勿亂，和乃自成。折折乎如在於側，忽忽乎如將不
得，渺渺乎如窮無極。此稽不遠，日用其德。

夫道者所以充形也，而人不能固。其往不復，其來不舍。謀乎莫聞其音，卒乎
乃在於心，冥冥乎不見其形，淫淫乎與我俱生。不見其形，不聞其聲，而序其
成，謂之道。凡道無所，善心安愛。心靜氣理，道乃可止。彼道不遠，民得以
產；彼道不離，民因以知。是故，卒乎其如可與索，眇眇乎其如窮無所。彼道
之情，惡音與聲。修心靜音，道乃可得。道也者，口之所不能言也，目之所不
能視也，耳之所不能聽也，所以修心而正形也。人之所失以死，所得以生也。
事之所失以敗，所得以成也。

凡道，無根無莖，無葉無榮；萬物以生，萬物以成，命之曰道。天主正，地主
平，人主安靜。春秋冬夏，天之時也；山陵川谷，地之枝也；喜怒取予，人之
謀也。是故，聖人與時變而不化，從物而不移。能正能靜，然後能定。定心在
中，耳目聰明，四枝堅固，可以為精舍。精也者，氣之精者也。氣，道乃生，
生乃思，思乃知，知乃止矣。凡心之形，過知失生。一物能化謂之神，一事能
變謂之智。化不易氣，變不易智。惟執一之君子能為此乎！執一不失，能君萬
物。君子使物，不為物使。得一之理，治心在於中，治言出於口，治事加於
人，然則天下治矣。

一言得而天下服，一言定而天下聽，公之謂也。形不正，德不來；中不靜，心
不治。正形攝德，天仁地義，則淫然而自至。神明之極，照乎知萬物。中義守
不忒，不以物亂官，不以官亂心，是謂中得。有神自在身，一往一來，莫之能
思，失之必亂，得之必治。敬除其舍，精將自來。精想思之，寧念治之。嚴容
畏敬，精將至定。得之而勿捨，耳目不淫，心無他圖。正心在中，萬物得度。
道滿天下，普在民所，民不能知也。一言之解，上察於天，下極於地，蟠滿九
州。

何謂解之，在於心安。我心治，官乃治；我心安，官乃安。治之者心也，安之
者心也。心以藏心，心之中又有心焉。彼心之心，音以先言，音然後形，形然
後言。言然後使，使然後治。不治必亂，亂乃死。精存自生，其外安榮。內藏
以為泉原，浩然和平，以為氣淵。淵之不涸，四體乃固；泉之不竭，九竅遂
通。乃能窮天地，被四海。中無惑意，外無邪菑。心全於中，形全於外；不逢
天菑，不遇人害，謂之聖人。人能正靜，皮膚裕寬，耳目聰明，筋信而骨強。
乃能戴大園而履大方，鑒於大清，視於大明。敬慎無忒，日新其德，遍知天
下，窮於四極。敬發其充，是謂內德。然而不反，此生之忒。

凡道，必周必密，必寬必舒，必堅必固。守善勿舍，逐淫澤薄。既知其極，反
於道德。全心在中，不可蔽匿。和於形容，見於膚色。善氣迎人，親於弟兄；
惡氣迎人，害於戎兵。不言之聲，疾於雷鼓；心氣之形，明於日月，察於父
母。賞不足以勸善，刑不足以懲過。氣意得而天下服，心意定而天下聽。摶氣
如神，萬物備存。能摶乎？能一乎？能無卜筮而知吉凶乎？能止乎？能已乎？
能勿求諸人而得之己乎？思之，思之，又重思之。思之而不通，鬼神將通之。
非鬼神之力也，精氣之極也。四體既正，血氣既靜，一意摶心，耳目不淫，雖
遠若近。思索生知，慢易生憂。暴傲生怨，憂鬱生疾，疾困乃死。思之而不
捨，內困外薄，不蚤為圖，生將巽舍。食莫若無飽，思莫若勿致，節適之齊，
彼將自至。

凡人之生也，天出其精，地出其形，合此以為人。和乃生，不和不生。察和之
道，其精不見，其徵不醜。平正擅匈，論治在心，此以長壽。忿怒之失度，乃
為之圖。節其五欲，去其二凶。不喜不怒，平正擅匈，凡人之生也，必以平
正。所以失之，必以喜怒憂患，是故，止怒莫若詩，去憂莫若樂，節樂莫若
禮，守禮莫若敬，守敬莫若靜。內靜外敬，能反其性，性將大定。

凡食之道，大充，傷而形不臧；大攝，骨枯而血沍。充攝之間，此謂和成。精
之所舍，而知之所生。飢飽之失度，乃為之圖。飽則疾動，飢則廣思，老則長
慮。飽不疾動，氣不通於四末；飢不廣思，飽而不廢；老不長慮，困乃速竭。
大心而敢，寬氣而廣，其形安而不移，能守一而棄萬苛。見利不誘，見害不
懼，寬舒而仁，獨樂其身，是謂雲氣，意行似天。

凡人之生也，必以其歡。憂則失紀，怒則失端。憂悲喜怒，道乃無處。愛欲靜
之，遇亂正之。勿引勿推，福將自歸。彼道自來，可藉與謀。靜則得之，躁則
失之。靈氣在心，一來一逝，其細無內，其大無外。所以失之，以躁為害。心
能執靜，道將自定。得道之人，理丞而屯泄，匈中無敗。節欲之道，萬物不
害。


小問

桓公問管子曰：「治而不亂，明而不蔽，若何？」管子對曰：「明分任職，則
治而不亂，明而不蔽矣。」公曰：「請問富國奈何？」管子對曰：「力地而動
於時，則國必富矣。」公又問曰：「吾欲行廣仁大義，以利天下，奚為而
可？」管子對曰：「誅暴禁非，存亡繼絕，而赦無罪，則仁廣而義大矣。」公
曰：「吾聞之也，夫誅暴禁非，而赦無罪者，必有戰勝之器，攻取之數，而後
能誅暴禁非，而赦無罪。」公曰：「請問戰勝之器？」管子對曰：「選天下之
豪傑，致天下之精材，來天下之良工，則有戰勝之器矣。」公曰：「攻取之數
何如？」管子對曰：「毀其備，散其積，奪之食，則無固城矣。」公曰：「然
則取之若何？」管子對曰：「假而禮之，厚而勿欺，則天下之士至矣。」公
曰：「致天下之精材若何？」管子對曰：「五而六之，九而十之，不可為
數。」公曰：「來工若何？」管子對曰：「三倍，不遠千里。」

桓公曰：「吾已知戰勝之器，攻取之數矣。請問行軍襲邑，舉錯而知先後，不
失地利，若何？」管子對曰：「用貨察圖。」公曰：「野戰必勝若何？」管子
對曰：「以奇」。公曰：「吾欲遍知天下若何？」管子對曰：「小以吾不識，
則天下不足識也。」公曰：「守戰遠見，有患。夫民不必死，則不可與出乎守
戰之難；不必信，則不可恃而外知。夫恃不死之民，而求以守戰；恃不信之
人，而求以外知，此兵之三暗也。使民必死必信若何？」管子對曰：「明三
本」。公曰：「何謂三本？」管子對曰：「三本者：一曰固，二曰尊，三曰
質。」公曰：「何謂也？」管子對曰：「故國父母墳墓之所在，固也；田宅爵
祿，尊也；妻子，質也。三者備，然後大其威，厲其意，則民必死而不我欺
也。」

桓公問治民於管子，管子對曰：「凡牧民者，必知其疾，而憂之以德，勿懼以
罪，勿止以力。慎此四者，足以治民也。」桓公曰：「寡人睹其善也，何為其
寡也？」管仲對曰：「夫寡非有國者之患也。昔者天子中立，地方千里，四言
者該焉，何為其寡也？夫牧民不知其疾，則民疾；不憂以德，則民多怨；懼之
以罪，則民多詐；止之以力，則往者不反，來者鷙距。故聖王之牧民也，不在
其多也。」桓公曰：「善！勿已，如是又何以行之？」管仲對曰：「質信極
忠，嚴以有禮。慎此四者，所以行之也。」桓公曰：「請聞其說。」管子對
曰：「信也者，民信之；忠也者，民懷之；嚴也者，民畏之；禮也者，民美
之。語曰：澤命不渝，信也；非其所欲，勿施於人，仁也；堅中外正，嚴也；
質信以讓，禮也。」桓公曰：「善哉！牧民何先？」管子對曰：「有時先事，
有時先政，有時先德，有時先恕。飄風暴雨不為人害，涸旱不為民患。百川
道，年穀熟，糴貸賤，禽獸與人聚，食民食，民不疾疫。當此時也，民富且
驕。牧民者厚收善歲，以充倉廩，禁藪澤，此謂先之以事。隨之以刑，敬之以
禮樂以振其淫，此謂先之以政。飄風暴雨為民害，涸旱為民患，年穀不熟，歲
饑，糴貸貴，民疾疫。當此時也，民貧且罷，牧民者發倉廩、山林、藪澤以共
其財。後之以事，先之以恕，以振其罷，此謂先之以德。其收之也，不奪民
財；其施之也，不失有德。富上而足下，此聖王之至事也。」桓公曰：「
善」。

桓公問管仲曰：「寡人欲霸，以二三子之功，既得霸矣。今吾有欲王，其可
乎？」管仲對曰：「公當召叔牙而問焉。」鮑叔至，公又問焉，鮑叔對
曰：「公當召賓胥無而問焉。」賓胥無趨而進，公又問焉，賓胥無對
曰：「古之王者，其君豐，其臣教；今君之臣豐。」公遵遁，繆然遠。二三
子遂徐行而進。公曰：「昔者太王賢，王季賢，文王賢，武王賢。武王伐殷
克之，七年而崩。周公旦輔成王而治天下，僅能制於四海之內矣。今寡人之
子不若寡人，寡人不若二三子。以此觀之，則吾不王必矣。」

桓公曰：「我欲勝民，為之奈何？」管仲對曰：「此非人君之言也。勝民為
易。夫勝民之為道，非天下之大道也。君欲勝民，則使有司疏獄，而謁有罪者
償，數省而嚴誅。若此，則勝民矣。雖然，勝民之為道，非天下之大道也。使
民畏公，而不見親，禍亟及於身。雖能不久，則人持莫之弒也，危哉！君之國
岌乎！」

桓公觀於廄，問廄吏曰：「廄何事最難？」廄吏未對。管仲對曰：「夷吾嘗為
圉人矣。傅馬棧最難，先傅曲木，曲木又求曲木，曲木已傅，直木無所施矣。
先傅直木，直木又求直木，直木已傅，曲木亦無所施矣。」

桓公謂管仲曰：「吾欲伐大國之不服者，奈何？」管仲對曰：「先愛四封之
內，然後可以惡竟外之不善者；先定卿大夫之家，然後可以危鄰之敵國。是
故，先王必有置也，然後有廢也；必有利也，然後有害也。」

桓公踐位，令釁社塞禱。祝鳧已疪獻胙，祝曰：「除君苛疾與若之多虛而少
實」桓公不說，瞑目而視祝鳧已疪。祝鳧已疪授酒而祭之，曰：「又與君之若
賢」桓公怒，將誅之而未也，以復管仲。管仲於是知桓公之可以霸也。

桓公乘馬，虎望見之而伏，桓公問管仲曰：「今者寡人乘馬，虎望見寡人而不
敢行，其故何也？」管仲對曰：「意者，君乘駮馬而盤桓，迎日而馳乎？」公
曰：「然」。管仲對曰：「此駮象也。駮食虎豹，故虎疑焉。」楚伐莒，莒君
使人求救於齊。桓公將救之，管仲曰：「君勿救也。」公曰：「其故何也？」
管仲對曰：「臣與其使者言，三辱其君，顏色不變；臣使官無滿其禮，三強其
使者，爭之以死。莒君，小人也。君勿救。」桓公果不救而莒亡。

桓公放春，三月觀於野。桓公曰：「何物可比於君子之德乎？」隰朋對曰：「
夫粟，內甲以處，中有卷城，外有兵刃，未敢自恃，自命曰粟。此其可比於君
子之德乎？」管仲曰：「苗，始其少也，眴眴乎何其孺子也！至其壯也，莊莊
乎何其士也！至其成也，由由乎茲免，何其君子也！天下得之則安，不得則
危，故命之曰禾。此其可比於君子之德矣。桓公曰：「善」。

桓公北伐孤竹，未至卑耳之溪十里，闟然止，瞠然視，援弓將射，引而未敢發
也，謂左右曰：「見是前人乎？」左右對曰：「不見也。」公曰：「事其不濟
乎？寡人大惑。今者寡人見人，長尺而人物具焉；冠，右袪衣，走馬前疾。事
其不濟乎？寡人大惑。豈有人若此者乎？」管仲對曰：「臣聞登山之神有俞兒
者，長尺而人物具焉。霸王之君興，而登山神見。且走馬前疾，道也；袪衣，
示前有水也；右袪衣，示從右方涉也。」至卑耳之溪，有贊水者，曰：「從左
方涉，其深及冠；從右方涉，其深至膝。若右涉，其大濟。」桓公立拜管仲於
馬前曰：「仲父之聖至若此，寡人之抵罪也久矣。」管仲對曰：「夷吾聞之，
聖人先知無形。今已有形而後知之，臣非聖也，善承教也。」

桓公使管仲求寧戚，寧戚應之曰：「浩浩乎！」管仲不知，至中食而慮之，婢
子曰：「公何慮？」管仲曰：「非婢子之所知也。」婢子曰：「公其毋少少，
毋賤賤。昔者吳干戰，未齔不得入軍門，國子擿其齒，遂入，為干國多。百里
奚，秦國之飯牛者也，穆公舉而相之，遂霸諸侯。由是觀之，賤豈可賤，少豈
可少哉！」管仲曰：「然。公使我求寧戚，寧戚應我曰：『浩浩乎。』吾不
識。」婢子曰：「詩有之：『浩浩者水，育育者魚，未有室家，而安召我
居？』寧子其欲室乎？」

桓公與管仲闔門而謀伐莒，未發也，而已聞於國矣。桓公怒，謂管仲曰：「寡
人與仲父闔門而謀伐莒，未發也，而已聞於國，其故何也？」管仲曰：「國必
有聖人。」桓公曰：「然。夫日之役者，有執席食以上視者，必彼是邪！」於
是乃令之復役，毋復相代。少焉，東郭郵至，桓公令儐者延而上，與之分級而
上，問焉，曰：「子言伐莒者乎？」東郭郵曰：「然，臣也。」桓公曰：「寡
人不言伐莒，而子言伐莒，其故何也？」東郭郵對曰：「臣聞之，君子善謀，
而小人善意，臣意之也。」桓公曰：「子奚以意之？」東郭郵曰：「夫欣然喜
樂者，鐘鼓之色也；夫淵然清靜者，縗絰之色也；漻然豐滿，而手足拇動者，
兵甲之色也。日者，臣視二君之在臺上也，口開而不闔，是言莒也；舉手而
指，勢當莒也。且臣觀小國諸侯之不服者，唯莒。於是，臣故曰：伐莒。」
桓公曰：「善哉！以微射明，此之謂乎！子其坐。寡人與子同之。」

客或欲見於齊桓公，請仕上官，授祿千鍾。公以告，管仲曰：「君予之。」客
聞之曰：「臣不仕矣。」公曰：「何故？」對曰：「臣聞取人以人者，其去人
也，亦用人。吾不仕矣。」


七臣七主

或以平虛請論七主之道，得六過一是，以還自鏡，以知得知。以繩七臣，得六
過一是。嗚呼美哉，成事矣。

申主：任勢守以為常，周聽近遠以續明。皆要審則法令固，賞罰必則下服度。
不備而待而和，則民反素也。故主虞而安，吏肅而嚴，民樸而親，官無邪吏，
朝無姦臣，下無侵事，世無刑民。

惠主：豐賞厚賜以竭藏，赦姦縱過以傷法。藏竭則主權衰，法傷則姦門闓。故
曰：泰則反敗矣。

侵主：好惡反法以自傷，喜決難知以塞明。從狙而好小察，事無常而法令申。
不悟，則國失勢。

芒主：目伸五色，耳常五聲，四鄰不計，司聲不聽，則臣下恣行而國權大傾。
不悟，則所惡及身。

勞主：不明分職，上下相干，臣主同則。刑振以豐，豐振以刻。去之而亂，臨
之而殆，則後世何得？

振主：喜怒無度，嚴誅無赦，臣下振恐，不知所錯，則人反其故。不悟，則法
數日衰而國失固。

亡主：通人情以質疑，故臣下無信。盡自治其事則事多，多則昏，昏則緩急俱
植。不悟，則見所不善，餘力自失而罰。

故一人之治亂在其心，一國之存亡在其主。天下得失，道一人出。主好本則民
好墾草萊，主好貨則人賈市，主好宮室則工匠巧，主好文采則女工靡。夫楚王
好小腰而美人省食，吳王好劍而國士輕死。死與不食者，天下之所共惡也，然
而為之者何也？從主之所欲也。而況愉樂音聲之化乎？夫男不田，女不繅，工
技力於無用，而欲土地之毛，倉庫滿實，不可得也。土地不毛則人不足，人不
足則逆氣生，逆氣生則令不行。然彊敵發而起，雖善者不能存。何以效其然
也？曰：昔者桀紂是也。誅賢忠，近讒賊之士而貴婦人，好殺而不勇，好富而
忘貧。馳獵無窮，鼓樂無厭，瑤臺玉餔不足處，馳車千駟不足乘，女樂三千
人，鍾石絲竹之音不絕。百姓罷乏，君子無死，卒莫有人，人有反心，遇周武
王，遂為周氏之禽。此營於物而失其情者也，愉於淫樂而忘後患者也。故設用
無度，國家踣；舉事不時，必受其菑。夫倉庫非虛空也，商宦非虛壞也，法令
非虛亂也，國家非虛亡也。彼時有春秋，歲有賑凶，政有急緩。政有急緩，故
物有輕重；歲有賑凶，故民有羨不足；時有春秋，故穀有貴賤。而上不調
淫，故游商得以什伯其本也。百姓之不田，貧富之不訾，皆用此作。城郭不
守，兵士不用，皆道此始。夫亡國踣家者，非無壤土也，其所事者，非其功
也。夫凶歲雷旱，非無雨露也，其燥溼非其時也。亂世煩政，非無法令也，
其所誅賞者非其人也。暴主迷君，非無心腹也，其所取舍非其術也。故明主有
六務四禁。

六務者何也？一曰節用，二曰賢佐，三曰法度，四曰必誅，五曰天時，六曰地
宜。四禁者何也？春無殺伐，無割大陵，[人果]大衍，伐大木，斬大山，行大
火，誅大臣，收穀賦。夏無遏水達名川，塞大谷，動土功，射鳥獸。秋毋赦
過、釋罪、緩刑。冬無賦爵賞祿，傷伐五藏。故春政不禁則百長不生，夏政不
禁則五穀不成，秋政不禁則奸邪不勝，冬政不禁則地氣不藏。四者俱犯，則陰
陽不和，風雨不時，大水漂州流邑，大風飄屋折樹，火暴焚地燋草；天冬雷，
地冬霆，草木夏落而秋榮；蟄蟲不藏，宜死者生，宜蟄者鳴；苴多螣蟆，山多
蟲蚊；六畜不蕃，民多夭死；國貧法亂，逆氣下生。故曰：臺榭相望者，亡國
之廡也；馳車充國者，追寇之馬也，羽劍珠飾者，斬生之斧也；文采纂組者，
燔功之窯也。明王知其然，故遠而不近也。能去此取彼，則人主道備矣。夫法
者，所以興功懼暴也；律者，所以定分止爭也；令者，所以令人知事也。法律
政令者，吏民規矩繩墨也。夫矩不正，不可以求方；繩不信，不可以求直。法
令者，君臣之所共立也；權勢者，人主之所獨守也。故人主失守則危，臣吏失
守則亂。罪決於吏則治，權斷於主則威，民信其法則親。是故，明王審法慎
權，下上有分。

夫凡私之所起，必生於主。夫上好本則端正之士在前，上好利則毀譽之士在
側；上多喜善賞，不隨其功，則士不為用；數出重法，而不克其罪，則姦不為
止。明王知其然，故見必然之政，立必勝之罰。故民知所必就，而知所必去，
推則往，召則來，如墜重於高，如瀆水於地。故法不煩而吏不勞，民無犯禁，
故有百姓無怨於上矣。

法臣：法斷名決，無誹譽。故君法則主位安，臣法則貨賂止而民無姦。嗚呼美
哉，名斷言澤。

飾臣：克親貴以為名，恬爵祿以為高。好名則無實，為高則不御。《故記》
曰：「無實則無勢，失轡則馬焉制？」

侵臣：事小察以折法令，好佼而行私請。故私道行則法度侵，刑法繁則姦不
禁。主嚴誅則失民心。

諂臣：多造鍾鼓、眾飾婦女以惛上。故上惛則四鄰不計，而司聲直祿。是以諂
臣貴而法臣賤，此之謂微孤。

愚臣：深罪厚罰以為行，重賦斂、多兌道以為上，使身見憎而主受其謗。《故
記》稱之曰：「愚忠讒賊」，此之謂也。

姦臣：痛言人情以驚主，開罪黨以為讎除。讎除則罪不辜，罪不辜則與讎居。
故善言可惡以自信，而主失親。

亂臣：自為辭功祿，明為下請厚賞。居為非母，動為善棟。以非買名，以是傷
上，而眾人不知。此之謂微攻。


禁藏

禁藏於胸脅之內，而禍避於萬里之外。能以此制彼者，唯能以己知人者也。夫
冬日之不濫，非愛冰也；夏日之不煬，非愛火也；為不適於身、不便於體也。
夫明王不美宮室，非喜小也；不聽鍾鼓，非惡樂也；為其傷於本事而妨於教
也。故先慎於己而後彼，官亦慎內而後外，民亦務本而去末。

居民於其所樂，事之於其所利，賞之於其所善，罰之於其所惡，信之於其所餘
財，功之於其所無誅。於下無誅者，必誅者也；有誅者，不必誅者也。以有刑
至無刑者，其法易而民全；以無刑至有刑者，其刑煩而姦多。夫先易者後難，
先難而後易，萬物盡然。明王知其然，故必誅而不赦，必賞而不遷者，非喜予
而樂其殺也，所以為人致利除害也。於以養老長弱，完活萬民，莫明焉。

夫不法法則治。法者，天下之儀也，所以決疑而明是非也，百姓所縣命也。故
明王慎之，不為親戚故貴易其法，吏不敢以長官威嚴危其命，民不以珠玉重寶
犯其禁。故主上視法嚴於親戚，吏之舉令敬於師長，民之承教重於神寶，故法
立而不用，刑設而不行也。夫施功而不鈞，位雖高，為用者少；赦罪而不一，
德雖厚，不譽者多。舉事而不時，力雖盡，其功不成；刑賞不當，斷斬雖多，
其暴不禁。夫公之所加，罪雖重，下無怨氣；私之所加，賞雖多，上不為歡。
行法不道，眾民不能順；舉錯不當，眾民不能成。不攻不備，當今為愚人。

故聖人之制事也，能節宮室、適車輿以實藏，則國必富、位必尊矣。能適衣
服、去玩好以奉本，而用必贍、身必安矣。能移無益之事、無補之費，通幣行
禮，而黨必多、交必親矣。夫眾人者，多營於物，而苦其力、勞其心，故困而
不贍，大者以失其國，小者以危其身。凡人之情，得所欲則樂，逢所惡則憂，
此貴賤之所同有也。近之不能勿欲，遠之不能勿忘，人情皆然，而好惡不同，
各行所欲，而安危異焉，然後賢不肖之形見也。夫物有多寡，而情不能等；事
有成敗，而意不能同；行有進退，而力不能兩也。故立身於中，養有節：宮室
足以避燥濕，飲食足以和血氣，衣服足以適寒溫，禮儀足以別貴賤，游虞足以
發歡欣，棺槨足以朽骨，衣衾足以朽肉，墳墓足以道記。不作無補之功，不為
無益之事，故意定而不營氣情。氣情不營，則耳目穀、衣食足；耳目穀、衣食
足則侵爭不生，怨怒無有，上下相親，兵刃不用矣。故適身行義，儉約恭敬，
其唯無福，禍亦不來矣。驕傲侈泰，離度絕理，其唯無禍，福亦不至矣。是故
君子上觀絕理者，以自恐也；下觀不及者，以自隱也。故曰：「譽不虛出，而
患不獨生；福不擇家，禍不索人。」此之謂也。能以所聞瞻察，則事必明矣。

故凡治亂之情，皆道上始。故善者圉之以害，牽之以利。能利害者，財多而過
寡矣。夫凡人之情，見利莫能勿就，見害莫能勿避。其商人通賈，倍道兼行，
夜以續日，千里而不遠者，利在前也。漁人之入海，海深萬仞，就彼逆流，乘
危百里，宿夜不出者，利在水也。故利之所在，雖千仞之山，無所不上；深源
之下，無所不入焉。故善者勢利之在，而民自美安，不推而往，不引而來，不
煩不擾，而民自富。如鳥之覆卵，無形無聲，而唯見其成。

夫為國之本，得天之時而為經，得人之心而為紀，法令為維綱，吏為網罟，什
伍以為行列，賞誅為文武。繕農具當器械，耕農當攻戰，推引銚耨以當劍戟，
被蓑以當鎧襦，菹笠以當盾櫓。故耕器具則戰器備，農事習則功戰巧矣。當春
三月，萩室熯造，鑽燧易火，杼井易水，所以去茲毒也。舉春祭，塞久禱，以
魚為牲，以蘗為酒，相召，所以屬親戚也。毋殺畜生，毋拊卵，毋伐木，毋夭
英，毋拊竿，所以息百長也。賜鰥寡，振孤獨，貸無種，與無賦，所以勸弱
民。發五正，赦薄罪，出拘民，解仇讎，所以建時功，施生穀也。夏賞五德，
滿爵祿，遷官位，禮孝弟，復賢力，所以勸功也。秋行五刑，誅大罪，所以禁
淫邪，止盜賊。冬收五藏，最萬物，所以內作民也。四時事備，而民功百倍
矣；故春仁、夏忠、秋急、冬閉，順天之時，約地之宜，忠人之和。故風雨
時，五穀實，草木美多，六畜蕃息，國富兵彊，民材而令行，內無煩擾之政，
外無彊敵之患也。

夫動靜順然後和，不失其時然後富，不失其法然後治。故國不虛富，民不虛
治。不治而昌，不亂而亡者，自古至今，未嘗有也。故國多私勇者，其兵弱；
吏多私智者，其法亂；民多私利者，其國貧。故德莫若博厚，使民死之；賞罰
莫若必成，使民信之。

夫善牧民者，非以城郭也，輔之以什，司之以伍。伍無非其人，人無非其里，
里無非其家。故奔亡者無所匿，遷徙者無所容，不求而約，不召而來。故民無
流亡之意，吏無備追之憂。故主政可往於民，民心可繫於主。夫法之制民也，
猶陶之於埴，冶之於金也。故審利害之所在，民之去就，如火之於燥濕，水之
於高下。夫民之所主，衣與食也；食之所生，水與土也。所以富民有要，食民
有率，率三十畝而足於卒歲。歲兼美惡，畝取一石，則人有三十石；果蓏素食
當十石，糠秕六畜當十石，則人有五十石。布帛麻絲，旁入奇利，未在其中
也。故國有餘藏，民有餘食。夫敘鈞者，所以多寡也；權衡者，所以視重輕
也；戶籍田結者，所以知貧富之不訾也。故善者必先知其田，乃知其人，田備
然後民可足也。

凡有天下者，以情伐者帝，以事伐者王，以政伐者霸。而謀有功者五：一曰：
視其所愛，以分其威，一人兩心，其內必衰也。臣不用，其國可危。二曰：視
其陰所憎，厚其貨賂，得情可深。身內情外，其國可知。三曰：聽其淫樂，以
廣其心。遺以竽瑟美人，以塞其內；遺以諂臣文馬，以蔽其外。外內蔽塞，可
以成敗。四曰：必深親之，如典之同生，陰內辯士，使圖其計；內勇士，使高
其氣；內人他國，使倍其約、絕其使、拂其意，是必士鬥。兩國相敵，必承其
獘。五曰：深察其謀，謹其忠臣，揆其所使，令內不信，使有離意。離氣不能
令，必內自賊。忠臣已死，故政可奪。此五者，謀功之道也。


九守

安徐而靜，柔節先定，虛西平意以待須。
右主位。

目貴明，耳貴聰，心貴智。以天下之目視則無不見也，以天下之耳聽則無不聞
也，以天下之心慮則無不知也。輻湊並進，則明不塞矣。
右主明。

聽之術，曰：勿望而距，勿望而許。許之則失守，距之則閉塞。高山，仰之不
可極也；深淵，度之不可測也。神明之德，正靜其極也。
右主聽。

用賞者貴誠，用刑者貴必。刑賞信必於耳目之所見，則其所不見，莫不闇化
矣。誠，暢乎天地，通於神明，見姦偽也？
右主賞。

一曰天之，二曰地之，三曰人之。四方上下，左右前後，熒惑之處安在？
右主問。

心不為九竅，九竅治；君不為五官，五官治。為善者，君予之賞；為非者，君
予之罰。君因其所以來，因而予之，則不勞矣。聖人因之，故能掌之。因之修
理，故能長久。
右主因。

人主不可不周。人主不周則群臣不亂。寂乎其無端也。外內不通，安知所怨？
關閉不開，善否無原。
右主周。

一曰長目，二曰飛耳，三曰樹明。明知千里之外，隱微之中，曰動姦。姦動則
變更矣。
右主參。

修名而督實，按實而定名。名實相生，反相為情。名實當則治，不當則亂。名
生於實，實生於德，德生於理，理生於智，智生於當。











*** END OF THE PROJECT GUTENBERG EBOOK 管子 ***


    

