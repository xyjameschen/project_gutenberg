*** START OF THE PROJECT GUTENBERG EBOOK 歸田錄 ***




Produced by Jenny Feng




                                 歸田錄

                           〔宋〕歐陽修撰

                               李偉國點校

      自序

    《歸田錄》者，朝廷之遺事，史官之所不記，與夫士大夫笑談之餘而可錄者，錄之
以備閑居之覽也。有聞而誚余者曰：“何其迂哉 ! 子之所學者，修仁義以為業，誦《
六經》以為言，其自待者宜如何? 而幸蒙人主之知，備位朝廷，與聞國論者，蓋八年於
茲矣。既不能因時奮身，遇事發憤，有所建明，以為補益﹔又不能依阿取容，以徇世俗
。使怨嫉謗怒，叢于一身，以受侮于群小。當其驚風駭浪，卒然起於不測之淵，而蛟鱷
黿鼉之怪，方駢首而闖伺，乃措身其間，以蹈必死之禍。賴天子仁聖，惻然哀憐，脫於
垂涎之口而活之，以賜其餘生之命，曾不聞吐珠銜環，效蛇雀之報。蓋方其壯也，猶無
所為，今既老且病矣，是終負人主之恩，而徒久費大農之錢，為太倉之鼠也。為子計者
，謂宜乞身於朝，退避榮寵，〔一〕而優游田畝，盡基天年，猶足竊知止之賢名。而乃
裴回俯仰，久之不決，此而不思，尚何歸田之錄乎 ! “余起而謝曰﹔“凡子之責我者
皆是也，吾其歸哉，子姑待。“治平四年九月乙未廬陵歐陽修序。

    校勘記

    〔一〕退避榮寵   夏敬觀校 ( 以下簡稱夏校 ) ：祠堂本有夾
注：“一作遠引疾去，以深戒前日之禍“十三字。

    歸田錄卷一

    太祖皇帝初幸相國寺，至佛像前燒香，問當拜與不拜，僧錄贊寧奏曰：“不拜。“
問其何故，對曰：“見在佛不拜過去佛。“贊寧者，頗知書，有口辯，其語雖類俳優，
然適會上意，故微笑而頷之，遂以為定制。至今行幸焚香，皆不拜也。議者以為得禮。
　　開寶寺塔在京師諸塔中最高，而制度勘精，都料匠預浩所造也。塔初成，望之不正
而勢傾西北。人怪而問之，浩曰：“京師地平無山，而多西北風，吹之不百年，當正也
。“其用心之精蓋如此。國朝以來木工，一人而已。至今木工皆以預都料為法。有《木
經》三卷，今行於世者是也。
	國朝之制，知制誥必先試而後命，有國以來百年，不試而命者才三人：陳堯佐
、楊億、及脩忝與其一爾。
    仁宗在東宮，魯肅簡公 ( 宗道 ) 為諭德，其居在宋門外，俗謂之浴堂巷，有酒肆
在其側，號仁和，酒有名於京師，公往往易服 ( 一作衣 ) 微行，飲於其中。一日，真
宗急召公，將有所問。使者及門而公不在，移時乃自仁和肆中飲歸。中使遽先入白，乃
與公約曰：“上若怪公來遲，當托何事以對 ? 幸先見教，冀不異同。“公曰：“但以
實告。“中使曰：“然則當得罪。“公曰：“飲酒人之常情，欺君臣子之大罪 ( 一作
罪大 ) 也。“中使嗟嘆而去。真宗果問，使者具如公對。真宗問曰： ( 一作公 ) “
何故私入酒家 ? “公謝曰：“臣家貧無器皿，酒肆百物具 ( 一作俱 ) 備，賓至如歸，
適有鄉里親客自遠來，遂與之飲。然臣既易服，市人亦無識臣者。“真宗笑曰：“卿為
宮臣，恐為御史所彈。“然自此奇公，以為忠實可大用。晚年每為章獻明肅太后言群臣
可大用者數人，公其一也。其後章獻皆用之。
    太宗時親試進士，每以先進卷子者賜第一人及第。孫何與李庶几同在科場，皆有時
名，庶几文思敏速，何尤苦思遲〔一〕。會言事者上言：“舉子輕薄，為文不求義理，
惟以敏速相夸。“因言：“庶几與舉子於餅肆中作賦，以一餅熟成一韻者為勝。“太宗
聞之大怒，是歲殿試，庶几最先進卷了，遽叱出之。由是何為第一。〔二〕
    故參知政事丁公、 ( 度 ) 晁公 ( 宗愨 ) 往時同在館中，喜相諧謔。晁因遷職，
以啟謝丁，時丁方為群牧判官，乃戲晁曰：“啟事更不奉答，當以糞墼一車為報。“晁
答曰：“得墼勝於得啟。“聞者以為善對。
    石資政 ( 中立 ) 好諧謔，士大夫能道其語者甚多。嘗因入朝，遇荊王迎授，東華
門不得入，遂自左掖門入。有一朝士，好事語言，問石云：“何為自左 ( 去聲 ) 掖門
入 ? “石方趂班，且走且答曰：“秪為大 ( 音柂 ) 王迎授。“聞者無不大笑。楊大
年方與客棋，石自外至，坐於一隅。大年因誦賈誼《鵬賦》以戲之云：“止於坐隅，貌
甚閑暇。“石遽答曰：“口不能言，請對以臆。“
    故老能言五代時事者云：馮相 ( 道 ) 、和相 ( 凝 ) 同在中書，一日，和問馮曰
：“公靴新買，基直几何 ? “馮舉左足示和曰：“九百。“和性褊急，遽回顧小吏云
：“吾靴何得用一千八百 ? “因詬責久之。馮徐舉其右足曰：“此亦九百。“於是烘
堂大笑。時謂宰相如此，何以鎮服百僚。
    錢副樞 ( 若水 ) 嘗遇異人傳相法，其事甚怪，錢公後傳楊大年，故世稱此二人有
知人之鑒。仲簡，揚州人也，少習明經，以貧佣書大年門下。大年一見奇之，曰：“子
當進士及第，官至清顯。“乃教以詩賦。簡天禧中舉進士第一甲及第，官至正郎、天章
閣待制以卒。謝希深為奉禮郎，大年尤喜其文，每見則欣然延接，既去則嘆息不已。鄭
天休在公門下，見其如此，怪而問之，大年曰：“此子官亦清要，但年不及中壽爾。“
希深官至兵部員外郎、知制誥，卒年四十六，皆如其言。希深初以奉禮郎鎖廳應進士舉
，以啟事謁見大年，有云：“曳鈴其空，上念無君子者﹔解組不顧，公其如蒼生何 !
“大年自書此四句於扇，曰：“此文中虎也。“由是知名。
    太祖時，郭進為西山巡檢，有告其陰通河東劉繼元，將有異志者，太祖大怒，以其
誣害忠臣，命縛其人予進，使自處置。進得而不殺，謂曰：“爾能為我取繼元一城一寨
，不止贖爾死，當請當爾一官。“歲餘，其人誘其一城來降。進具其事送之於朝，請賞
以官。太祖曰：“爾誣害我忠良，此才可贖死爾，賞不可得也 ! “命以其人還進，進
復請曰：“使臣失信，則不能用人矣。“太祖於是賞以一官。君臣之間蓋如此。
    魯肅簡公立朝剛正，嫉惡少容，小人惡之，私目為“魚頭“。當章獻垂帘時，屢有
補益，讜言正論，士大夫多能道之。公既卒，〔三〕太常謚曰“剛簡“，議者不知為美
謚，以為因謚譏之，竟改曰“肅簡“。公與張文節公 ( 知白 ) 當垂帘之際，同在中書
，二公皆以清節直道為一時名臣，而魯尤簡易，若曰“剛簡“，尤得其實也。
    宋尚書 ( 祁 ) 為布衣時，未為人知。孫宣公 * 一見奇之，遂為知己。後宋舉進
士，驟有時名，故世稱宣公知人。公嘗語其 ( 一無此字 ) 門下客曰：“近世謚用兩字
，而文臣必謚為文，皆非古也。吾死得謚曰\'宣\'若\'戴\'足矣。“及公之卒，宋方為
禮官，遂謚曰“宣“，成其志也。
    嘉佑二年，樞密使田公 ( 況 ) 罷為尚書右丞、觀文殿學士兼翰林侍讀學士。罷樞
密使當降麻，而止以制除。蓋往時高若訥罷樞密使，所除官職正與田公同，亦不降麻，
遂以為故事。〔四〕真宗時，丁晉公 ( 謂 ) 自平江軍節度使除兵部尚書、參知政事，
節度使當降麻，而朝議惜之，遂止以制除。近者陳相 ( 執中 ) 罷使相除仆射，乃降麻
，龐籍罷節度使除觀文殿大學士，又不降麻。蓋無定制也。
    寶元、康定之間，余自貶所還過京師，見王君貺初作舍人，自契丹使歸。余時在坐
，見都知、押班、殿前馬步軍聯騎立門外，呈榜子稱“不敢求見“，舍人遣人謝之而去
。至 ( 一無此字 ) 慶歷三年，余作舍人，此禮已廢。然三衙管軍臣僚於道路相逢，望
見舍人，呵引者即斂馬駐立，前呵者傳聲“太尉立馬“，急遣人謝之，比舍人馬過，然
後敢行。後予官於外十年而還，遂入翰林為學士，見三衙呵引甚雄，不復如當時，與學
士相逢，分道而過，更無斂避之禮，蓋兩制漸輕而三衙漸重。〔五〕舊制：侍衛親軍與
殿前分為兩司。自侍衛司不置馬步軍都指揮使，止置馬軍指揮使、步軍指揮使 ( 一止
作馬步軍指揮使 ) 以來，侍衛一司自分為二，故與殿前司例為三衙也。五代軍制已無
典法，而今又非其舊制者多矣。
    國家開寶中所鑄錢，文曰“宋通元寶“，至寶元中，則曰“皇宋通寶“，近世錢文
皆著年號，惟此二錢不然者，以年號有“寶“字，文不可重故也。
    太祖建隆六年，〔六〕將議改元，語宰相勿用前世舊號，於是改元乾德。其後，因
於禁中見內人鏡背有乾德之號，以問學士陶谷，谷曰：〔七〕“此偽蜀時年號也。“因
問內人，乃是故蜀王時人。太祖由是益重儒士，而嘆宰相 ( 一有之字 ) 寡聞也。〔八
〕
    仁宗即位，改元天聖，時章獻明肅太后臨朝稱制，議者謂撰號者取天字，於文為“
二人“，以為“二人聖“者，悅太后爾。至九年，改元明道，又以為明字於文“日有并
“也，與“二人“旨同。無何，以犯契丹諱，明年遽 ( 一作遂 ) 改曰景佑，是時連歲
天下大旱，改元詔意冀以迎和氣也。五年，因郊又改元曰寶元。自景佑初，群臣慕唐玄
宗以開元加尊號，遂請加景佑於尊號之上，至寶元亦然。是歲趙元昊以河西叛，改姓元
氏，朝廷惡之，遽改元曰康定，而不復加於尊號。而好事者又曰“康定乃謚爾“。明年
又改曰慶歷。至九年，大旱，河北尤甚，民死者十八、九，於是又改元曰皇佑，猶景佑
也。六年，日蝕四月朔，以謂正陽之月，自古所忌，又改元曰至和。三年，仁宗不豫，
久之康復，又改元曰嘉佑。自天聖至此，凡年號九，〔九〕皆有謂也。
    寇忠愍公 ( 准 ) 之貶也，初以列卿知安州，既而又貶衡州副使，又貶道州雖駕，
遂貶雷州司戶。時丁晉公與馮相 ( 拯 ) 在中書，丁當秉筆，初欲貶崖州，而丁忽自疑
，語馮曰：“崖州再涉鯨波，如何 ? “馮唯唯而已。丁乃徐擬雷州。及丁之貶也，馮
遂擬崖州，當時好事者相語曰：“若見雷州寇司戶，人生何處不相逢 ? “比丁之南也
，寇復移道州，寇聞丁當來，遣人以蒸差別逆於 ( 一作迎於 ) 境上，而收其僮仆，杜
門不放出，聞者多以 ( 一作公 ) 為得體。
    楊文公 ( 億 ) 以文章擅天下，然性特剛勁寡合。有惡之者，以事譖之。大年在學
士院，忽夜召見於一小閣，深在禁中。既見賜茶，從容顧問，久之，出文蒿數篋，以示
大年云：“卿識朕書跡乎 ? 皆朕自起草，未嘗命臣下代作也。“大年惶恐不知所對，
頓首再拜而出。乃知必為人所譖矣。由是佯狂，奔於陽翟。真宗好文，初待大年眷顧無
比，晚年恩禮漸衰，亦由此也。
    王文正公 ( 曾 ) 為人方正持重，在中書最為賢相。嘗謂：“大臣執政，不當收恩
避怨。“公嘗語尹師魯曰：“恩欲歸己，怨使誰當 ! “聞者嘆服，以為名言。
    李文靖公 ( 沆 ) 為相沈正厚重，有大臣體。嘗曰：“吾為相無他能，唯不改朝廷
法制，用此以報國。“士大夫初聞此言，以謂不切於事。及其後，當國者或不思事體，
或收恩取譽，屢更祖宗舊制，遂至官兵冗濫，不可勝紀，而用度無節，財用 ( 一作力)
匱乏，公私困弊。推跡其事，皆因執政不能遵守舊規，妄有更改 ( 一作改更 ) 所致。
至此始知公言簡而得其要，由是服其識慮之精。
    陶尚書 ( 谷 ) 為學士，嘗晚召對，太祖御便殿，陶至望見上，將前而復卻者數四
，左右催宣甚急，谷終彷徨不進，太祖笑曰：“此措大索事分 ! “顧左右取袍帶來，
上已束帶，谷遽趨入。
    薛簡肅公知開封府，時明參政 ( 鎬 ) 為府曹官，簡肅侍之甚厚，直以公輔期之。
其後公守秦、益，常辟以自隨，優禮特異。有問於公“何以知其必貴“者，公曰：“其
為人端肅，其言簡而理盡。凡人簡重則尊嚴，此貴臣相也。“其後果至參知政事以卒。
時皆服公知人。
    臘茶出 ( 一作盛 ) 於劍、建，〔一○〕草茶盛於兩浙，兩浙之品，日注〔一一〕
為第一。自景佑已後，洪州雙井白芽漸盛，近歲制作尤精，囊以紅紗，不過一二兩，以
常茶十數斤養之，用辟暑濕之氣，其品遠出日注上，遂為草茶第一。
    仁宗退朝，常命侍臣講讀於邇英閣。賈侍中 ( 昌朝 ) 時為侍進，講《春秋左氏傳
》，每至諸侯淫亂事，則略而不說。上問其故，賈以實對。上曰：“《六經》載此，所
以為後王鑒 ( 一作監 ) 戒，何必諱 ? “
    丁晉公自保信軍節度使、知江寧府召為參知政事。中書以丁節度使，召學士草麻，
時盛文肅為學士，以為參知政事合用舍人草制，遂以制除。丁甚恨之。
    寇忠愍之貶，所素厚者九 ( 二字一作之 ) 人，自盛文肅以下皆坐斥逐，而楊大年
與寇公尤善，丁晉公憐其才，曲保全之。議者謂丁所貶朝士甚多，獨於大年能全之，大
臣愛才一節可稱也。
    太祖時，以李漢超為關南巡檢使捍北虜，與兵三千而已，然其齊州賦稅最多，乃以
為齊州防御使，悉與一州之賦，俾之養士。而漢超武人，所為多不法。久之，關南百姓
詣闕訟漢超貸民錢不還及掠其女以為妾。太祖召百姓入見便殿，賜以酒食慰勞之，徐問
曰：“自漢超在關南，契丹入寇者几 ? “百姓 ( 二字一作對 ) 曰：“無也。“太祖
曰：“往時契丹入寇，邊將不能御，河北之民，歲遭劫虜，汝於此時能保全其貲財婦女
乎 ? 今漢超所取，孰與契丹之多 ? “又問訟女者曰：“汝家几女，所嫁何人 ? “百
姓具以對。太祖曰：“然則所嫁皆村夫也。若漢超者，吾之貴臣也，以愛汝女則取之，
得之必不使失所，與其嫁村夫，孰若處漢超家富貴 ! “於是百姓皆感悅而去。太祖使
人語漢超曰：“汝須錢何不告我，而取於民乎 ! “乃賜以銀數百兩，曰：“汝自還之
，使其感汝也。“漢超感泣，誓以死報。
    仁宗萬機之暇，無所玩好，惟親翰墨，而飛白尤為神妙。凡飛白以點畫象物形，而
點最難工。至和中，有書待詔李唐卿撰飛白三百點以進，自謂窮盡物象，上亦頗佳之，
乃特為“清淨“二字以之，其六點尤為奇絕，又出三百點外。
    仁宗聖性恭儉。至和二年春，不豫，兩府大臣日至寢閣問聖體，見上器服簡質，用
素漆唾壺盂子，素甆盞進藥，御榻上衾褥皆黃絁，色已故暗，宮人遽取新衾覆其上，亦
黃絁也。然外人無知者，惟兩府侍疾，因 ( 一作因侍疾 ) 見之爾。
    陳康肅公 ( 堯咨 ) 善射，當世無雙，公亦以此自矜。嘗射於家圃，有賣油翁釋擔
而立，睨之久而不去。見其發矢十中八、九，但微頷之。康肅問曰：“汝亦知射乎 ?吾
射不亦精乎 ? “翁曰：“無他，但手熟爾。“康肅忿然曰：“爾安敢輕吾射 ! “翁曰
：“以我酌油知之。“乃取一葫蘆置於地，以錢覆其口，徐以杓酌油瀝之，自錢孔入而
( 一作而入 ) 錢不濕，因曰：“我亦無他，惟手熟爾。“康肅笑而遣之。此與庄生所
謂“解牛““斵輪“者何異。
    至和初，陳恭公罷相，而并用文、富二公。 ( 彥博弼 ) 正衙宣麻之際，上遣小黃
門 ( 一有三輩二字 ) 密於百官班中聽其論議，而二公久有人望，一旦復用，朝士往往
相賀。黃門俱奏，上大悅。余時為學士，後數日，奏事垂拱殿，上問：“新除彥博等，
外議如何 ? “余以朝士相賀為對。上曰：“自古 ( 二字一作古者 ) 人君用人，或以
夢卜，苟不知人，當從人望，夢卜豈足憑耶 ! “故余作《文公批答》云：“永惟商周
之所記，至以夢卜而求賢，孰若用搢紳之公言，從中外之人望“者，具述上語也。
    王元之在翰林，嘗草夏州李繼遷制，繼遷送潤筆物數倍於常，然用啟頭書送， (
一作遂 ) 拒而不納。蓋惜事體也。近時舍人院草制，有送潤筆物稍後時者，必遣院子
詣門催索，而當送者往往不磅。相承既久，今索者、送者皆恬然不以為怪也。
    內中舊有玉石三清真像，初在真游殿。既而大內火，遂遷於玉清昭應宮。已而玉清
又大火，又遷於洞真。洞真又火，又遷於上清。上清又炎，皆焚蕩無孑遺，遂 ( 一有
又字 ) 遷於景靈。而宮司道官相與惶恐，上言：“真像所至輒火，景靈必不免，愿遷
( 二字一作乞移 ) 他所。“遂遷於集禧宮迎祥池水心殿。而都人謂之“行火真君“也
。
    丁文簡公 ( 度 ) 罷參知政事，為紫宸殿學士，即文明殿學士也。文明本有大學士
，為宰相兼職，又有學士，為諸學士之首。後以“文明“者，真宗謚號也，遂更曰紫宸
。近世學士，皆以殿名為官稱，如端明、資政是也。丁既受命，遂稱曰丁紫宸。議者又
謂紫宸之號非人臣之所宜稱，遽更曰觀文。觀文是隋煬帝殿名，理宜避之，蓋當時不知
。然則朝廷之事 ( 一作士， ) 不可以不學也。
    王冀公 ( 欽若 ) 罷參知政事，而真宗眷遇之意未衰，特置資政殿學士以寵之。時
寇萊公在中書，定其班位依雜學士，在翰林學士下。冀公因訴于上曰：“臣自學士拜參
知政事，今無罪而罷，班反在下，是貶也。“真宗為特加 ( 一作置 ) 大學士，班在翰
林學士上。其寵遇如此。
    景佑中有郎官皮仲容者，偶出街衢，為一輕浮子所戲，遽前賀云：“聞君有台憲之
命。“仲容立馬愧謝久之，徐問其何以知之。對曰：“今新制台官，必用稀姓者，故以
君姓知之爾。“蓋是時三院御史乃仲簡、論程、掌禹錫也。聞者傳以為笑。
    太宗時宋白、賈黃中、李至、呂蒙正、蘇易簡五人同時拜翰林學士，承旨扈蒙贈之
以詩云：“五鳳齊飛入翰林。“其後呂蒙正為 ( 一作至 ) 宰相，賈黃中、李至、蘇易
簡皆至參知政事，宋白官至尚書，老於承旨，皆為名臣。
    御史台故事：三院御史言事，必先白中丞。自 ( 一有中山二字 ) 劉子儀為中丞，
始牓台中：“今後御史有所言，不須先白中丞雜端。“〔一二〕至今如此。
    丁晉公之南遷也，行過潭州，自作《齋僧疏》 ( 一有文字 ) 云：“補仲山之袞，
雖曲盡於巧心﹔和傅說之羹，實難調於眾口。“其少以文稱，晚年詩筆尤精，在海南篇
詠萬尤多，如“草解忘憂憂底事，花名含笑笑何人“， ( 一有之句二字 ) 尤為人所傳
誦。
    張仆射 ( 齊賢 ) 體質丰大，飲食過人，尤嗜肥豬肉，每食數斤。天壽院風藥黑神
丸，常人所服不過一彈丸，公常以五七兩為一大劑，夾以胡餅而頓食之。淳化中罷相知
安州，安陸山郡，未嘗識達官，見公飲啖不類常人，舉郡驚駭。嘗與賓客會食，廚吏置
一金漆大桶於廳者，必有異於人也。然而晏元獻公清瘦如削，其飲食甚微，每析半餅，
以箸卷之，抽去其箸，內捻頭一莖而食 ( 一有之字。 ) 此亦異於常 ( 一無此字 ) 人
也。
    宋宣獻公、 ( 綬 ) 夏英公 ( 竦 ) 同試童行誦經。有一行者，誦《法華經》不過
，問其“習業几年矣“，曰：“十年也。“二公笑且閔之，因各取《法華經》一部誦之
，宋公十 ( 一作五 ) 日，夏公七日，不復遺一字。人性之相遠 ( 一有也字 ) 如此。
    樞密曹侍中， ( 利用 ) 澶淵之役以殿直使於契丹，議定盟好，由是進用。當庄獻
明肅太后時，以勛舊自處，權傾中外，雖太后亦嚴憚之，但呼侍中而不名。凡內降恩澤
，皆執不行。然以其所執既多，故有三執而又降出者， ( 一無此字 ) 則不得已而行之
。久之為小人 ( 一有之字 ) 所測，凡有求而三降不行者，必又請之。太后曰：“侍中
已不行矣。“請者徐啟曰：“臣已告得侍中宅奶婆中其親信為言之，許矣。“於是又降
出，曹莫知其然也，但以三執不能已，〔一三〕僶俛行之。於是太后大怒，自此切齒，
遂及曹芮之禍。乃知大臣功高而權盛，禍患之來，非智慮所能防也。
    曹侍中在樞府，務革僥幸，而中官尤被裁抑。羅崇勛時為供奉官，監後苑作歲滿敘
勞，過求恩賞，內中唐突不已。〔一四〕庄獻太后怒之，帘前諭曹，使召而戒勵。曹歸
院坐廳事，召崇勛立庭中，去其巾帶，困辱久之，乃取狀以聞。崇勛不勝其恥。其後曹
芮事作，鎮州急奏，言芮反狀，仁宗、太后大驚，崇勛適在側，因自請行。既受命，喜
見顏色，晝夜疾馳，鍛成其獄。〔一五〕芮既被誅，曹初貶隨州，再貶房州，行至襄陽
渡北津，監送內臣楊懷敏指江水謂曹曰：“侍中，好一江水。“蓋欲其自投也，再三言
之，曹不諭。至襄陽驛，遂逼其自縊。
    宋鄭公 ( 庠 ) 初名郊，字伯庠，與其弟 ( 祁 ) 自布衣時名動天下，號為“二宋
“。其為知制誥，仁宗驟加獎眷，便欲大用。有忌其先進者譖之，謂其“姓符國號，名
應郊天“。又曰﹔“郊者交也，〔一六〕交者，替代之名也，\'宋交\'，其言不詳。\'
仁宗遽命改之，公怏怏不獲已，乃改為庠，字公序。公後更踐二府二十餘年，以司空致
仕，兼享福壽而 ( 一作以 ) 終。而譖者竟不見用以卒，可以為小人之戒也。
    曹武惠王， ( 彬 ) 國朝名將，勛業之盛，無與為比。嘗曰：“自吾為將，殺人多
矣，然未嘗以私喜怒輒戮一人。“其所居堂室弊壞，子弟請加脩葺，公曰：“時方大冬
，牆壁瓦石之間，百虫所蟄，不可傷其生。“其仁心愛物蓋如此。既平江南回，詣閤門
入見，牓子稱“奉敕江南釵當公事回“。其謙恭不伐又如此。
    真宗好文，雖以文辭取士，然必視其器識。〔一七〕每御崇政賜進士及第，必召其
高第三、四人并列於庭，更察其形神磊落者，始賜第一人及第。或取其所試文辭有理趣
者，徐 * 《鑄鼎象物賦》云：“足惟下正，詎聞公餗之欹傾﹔鉉乃上居，實取王臣之
威重。“遂以為第一。蔡齊《置器賦》云：“安天下於覆盂，其功可大。“遂以為第一
人。
    錢思公生長富貴，而性儉約，閨門用度，為法甚謹。子弟輩非時不能輒取一錢。公
有一珊瑚筆格，平生尤所珍惜，常置之几案。子弟有欲錢者，輒竊而藏之，公即悵然自
失，乃牓于家庭，以錢十千贖 ( 一作購 ) 之。居一、二日，子弟佯為求得以獻，公欣
然以十千賜之。他日有欲錢者，又竊去。一歲中率五、七如此，公終不悟也。余官西都
，在公幕親見之，每與同僚嘆公之純德也。
    國朝雅樂，即用王朴所制周樂。太祖時，和峴以為聲高，遂下其一律。然至今言樂
者，猶以為高，云今黃鐘乃古夾鐘也。景佑中，李昭作新 ( 二字一作所作 ) 樂，又下
其聲。太常歌工以其 ( 一作為 ) 太濁，歌不成聲，當鑄鐘時，乃私賂鑄匠，使減其銅
齊，而聲稍清，歌乃葉而成聲，而照竟不知。以此知審音作樂之難也。照每人曰：“聲
高則急促，下則舒緩，吾樂之作，久而可使人心感之皆舒和，而人物之生亦當丰大。“
王侍讀 ( 洙 ) 身尤短小，常戲之曰：“君樂之成，能使我長 ( 一有大字 ) 乎 ? “聞
者以為笑，而樂成竟不用。
    鄧州花蠟燭名著天下，雖京師不能造，相傳云 ( 一作亦 ) 是寇萊公燭法。公嘗知
鄧州而自少年富貴，不點油燈，尤好夜宴劇飲，雖寢室亦燃燭達旦。每罷官去，後人至
官舍，見廁溷間燭淚在地，往往成堆。杜祁公為人清儉，在官未嘗燃官燭，油燈一炷，
熒然欲滅，與客相對清談而已。二公皆為名臣，而奢儉不同如此，然祁公壽考終吉，萊
公晚有南遷之禍，遂歿不返，雖其不幸，亦可以為戒也。
    故事：學士在內中，院吏朱衣雙引。太祖朝李昉為學士，太宗在南衙，朱衣一人前
引而已，昉( 一有因字 ) 亦去其一人，至今如此。
    往時學士入劄子不著姓，但云“學士臣某“。先朝盛度、丁度并為學士，遂著姓以
別之，其後遂皆著姓。
    晏元獻公以文章名譽，少年居富貴，性豪俊，所至延賓客，〔一八〕一時名士多出
其門。罷樞密副使，為南京留守，時年三十八。幕下王琪、張亢最為上客。亢體肥大，
琪目為牛﹔琪瘦骨立，亢目為猴。二人以此自相譏誚。琪嘗嘲譏曰：“張亢觸牆成八字
“，亢應聲曰﹔“王琪望月叫三聲。“一坐為之大笑。
    楊文公嘗戒其門人，為文宜避俗語。既而公因作表云：“伏惟陛下德邁九皇。“門
人鄭戩遽請於公曰：“未審何時得賣生菜 ? “於是公為之大笑而易之。
    夏英公 ( 竦 ) 父官於河北，景德中契丹犯河北，遂歿于陣。後公為舍人，丁母憂
起復，奉使契丹，公辭不行，其表云：“父歿王事，身丁母憂。義不戴天，難下穹廬之
拜﹔禮當枕塊，忍聞夷樂之聲。“〔一九〕當時以為 ( 一作謂 ) 四六偶對，最為精絕
。
    孫何、孫僅俱以能文馳名一時。僅為陝西轉運使，作《驪山詩》二篇，其後篇有云
：“秦帝墓成陳勝起，明皇宮就祿山來。“時方建玉清昭應宮，有惡僅者，欲中傷之，
因錄其詩以進。真宗讀前篇云：“朱衣吏引上驪山“，遽曰：“僅小器也，此何足夸 !
“遂棄不讀，而陳勝、祿山之語，卒得不 ( 一作不得 ) 聞，人以為幸也。
    楊大年每欲 ( 一作遇 ) 作文，則與門人賓客飲博、投壺、奕棋， ( 二字一作乃
至) 語笑喧嘩，而不妨構思。以小方紙細書，揮翰如飛，文不加點，每盈一幅，則命門
人傳錄，門人疲於應命，頃刻之際，成數千言，真一代之文豪也。
    楊大年為學士時，草《答契丹書》云：“鄰壞交歡。“進草既入，真宗自注其側云
：“朽壤、鼠壤、糞壤。“大年遽改為“鄰境“。明旦，引唐故事：學士作文書有所改
，為不稱職，當罷，因亟求解職。真宗語宰相曰：“楊億不通商量，真有氣性。“ (
一作性氣 )
    太常所用王朴樂，編鐘皆不圓而側垂。自李照、胡瑗之徒，皆以為非及。照作新樂
，將鑄編鐘，給銅 ( 一有於字 ) 鑄瀉務，得古編鐘一枚，工人不敢銷毀，遂藏於太常
。鐘不知何代所作，其銘曰： ( 一作云 ) “粵朕皇祖寶和鐘，粵斯萬年，子子孫孫永
寶用。“叩其聲，與王朴夷則清聲合，而其形不圓 ( 一有而字 ) 側垂，正與朴鐘同，
然後知朴博古好學，不為無據也。其後胡瑗改鑄編鐘，遂圓其形而下垂，叩之掩郁而不
揚，其鎛鐘又長甬而震掉，其聲不和。著作佐郎劉義叟竊謂人曰：“此與周景王無射鐘
無異，必有眩惑之疾。“未几，仁宗得疾，人以義叟之言驗矣。其樂亦尋廢。 ( 一有
不用二字)
    自太宗崇獎儒學，驟擢高科至輔弼者多矣。蓋 ( 一作自 ) 太平興國二年至天聖八
年二十三榜，由呂文穆公 ( 蒙正 ) 而下，大用二十七 ( 一作五 ) 人。而三人并登兩
府，惟天聖五年一榜而已，是歲王文安公 ( 堯臣 ) 第一，今昭文相公韓仆射、 ( 琦)
西廳參政趙侍郎( 概 ) 第二、第三人也。予忝與二公同府，每見語此，以為科場盛事
。自景佑元年已後，至今治平三年，三十餘年十二榜，五人已上未有一人登兩府者，亦
可怪也。
    校勘記
    〔一〕何尤苦思遲   宋人 ( 闕名 ) 《分門古今類事》卷十八引《歸田錄》此條(
以下簡稱《古今類事》卷× ) 此句下尚有“自謂必居其下“六字，或為此書編者所增益
。 )
    〔二〕由是何為第一   《古今類事》卷十八此句下尚有“此不謂之命乎“六字，
或亦為此書編者所增益。
    〔三〕公既卒   夏校：自“小人惡之“以下三十三字，《言行錄》 ( 朱熹《五朝
名臣《言行錄》卷五 ) 作：“在政府七年，務裁抑僥幸，不以名器私人。及薨“十八
字。
    〔四〕遂以為故事   宋江少虞《皇宋類苑》七十八卷本卷二十五引《歸田錄》此
條 ( 下以簡稱《類苑》卷× ) 以此句以下之文為別一條。
    〔五〕蓋兩制漸輕而三衙漸重   以下《類苑》卷二十五另作一條。
    〔六〕太祖建隆六年   《古今類事》卷二引宋錢易《洞微志》及《歸田錄》此條
作“建隆末“﹔又宋李攸《宋朝事實》卷二記此事作“建隆四年，始議改元“。案建隆
無六年，疑“六“乃“末“或“四“之誤。
    〔七〕以問學士陶谷谷曰   夏校：以上四字祠堂本作“竇儀，儀曰“。今案此事
劉攽《中山詩話》、李攸《宋朝事實》卷二及李燾《續資治通鑒長編》卷七均有記載，
而各說不同。
    〔八〕而嘆宰相 ( 一有之字 ) 寡聞也   夏校：以上三字祠堂本作“須用讀書人
“五字。
    〔九〕凡年號九   《類苑》卷三十二作“凡年號九易“。
    〔一○〕臘茶出 ( 一作盛 ) 於劍建   《類苑》卷六十作“臘茶出於福建。“
    〔一一〕日注   上海師范學院藏明刻《稗海》本《歸田錄》朱筆改“注“為“鑄
“，且有眉批校語云：“日鑄，紹興山名，其地產茶。“
    〔一二〕不須先白中丞雜端   宋孫逢吉《職官分紀》卷十四 ( 以下簡稱《職官分
紀》卷× )及宋祝穆、元富大用、祝淵《事文類聚》新集卷十八引《歸田錄》此條均無
“雜端“二字。又夏校：雜端二字疑誤，案《宋史劉筠本傳》作“毋白丞雜“，知宋官
制，中丞之次為知雜御使，故以丞雜并舉，此言中丞，則下“雜端“當為“知雜之誤“
。今案：雜端二字無誤。唐宋重知雜事御使，謂之雜端，又曰端公，宋元丰改制以前之
文獻中多有此語。
    〔一三〕但以三執不能已   《說郛》本“執“下有“所“字。
    〔一四〕內中唐突不已   《類苑》卷七十一“內中“作“入內“。
    〔一五〕鍛成其獄   夏校：祠堂本“鍛“作“煉“。
    〔一六〕郊者交也   “者“下夏校：宋本作音。今案《四部叢刊》影印元刊《歐
陽文忠公集》 ( 以下簡稱元刊《文集》本 ) 、《稗海》本及《類苑》卷十均作“郊音
交也“，長。
    〔一七〕然必視其器識   “器“下夏校：《言行錄》 ( 朱熹《五朝名臣言行錄》
卷五 ) 有“形神“二字。
    〔一八〕所至延賓客   《類苑》卷六十三及《事文類聚》別集卷二十均無“至“
字。
    〔一九〕思聞夷樂之聲   《類苑》卷四十及宋王正德《余師錄》卷四引《歸田錄
》此條“夷樂之聲“作“禁靺之音“﹔宋費袞《梁溪漫志》卷六引《歸田錄》此條作“
靺鞨之音“。宋王銍《王公四六話》上：“夏英公《辭奉使表》略云：……義不戴天，
難下單于之拜﹔哀深陟岵，忍聞禁★之音……後永叔和《歸田錄云：義不戴天，難下穹
廬之拜﹔情深陟岵，忍聞夷樂之聲。“各書所引均異。

    歸田錄卷二
    真宗朝歲歲賞花釣魚，群臣應制。嘗一歲，臨池久之，而御釣不食，時丁晉公 (
謂 ) 《應制詩》云：“鶯驚鳳輦穿花去，魚畏龍顏上釣遲。“真宗稱賞，群臣皆自以
為不及也。
    趙元昊二子：長曰佞令受，次曰諒祚。諒祚之母，尼也，有色而寵，佞令受母子怨
望。而諒祚母之兄曰沒藏訛哤者，亦黠虜也，因教佞令受以弒逆這謀。元昊已見殺，訛
哤遂以弒逆之罪誅佞令受子母，而諒祚乃得立，而年甚幼，訛哤遂專夏國之政。其後諒
祚稍長，卒殺訛哤，滅其族。元昊為西鄙患者十餘年，國家困天下之力，有事於一方，
而敗軍殺將，不可勝數，然未嘗少挫其鋒。及其困於女色，禍生父子之間，以亡其身，
此自古賢智之君或不能免，況夷狄乎 ! 訛哤教人之子殺其父，以為己利，而卒亦滅族
，皆理之然也。
    晏元獻公喜評詩，嘗曰：“\'老覺腰金重，慵便枕玉涼\'未是富貴語，不如\'笙歌
歸院落，燈火下樓台\'，此善言富貴者也。“人皆以為知言。
    契丹阿保機，當唐末五代時最盛。開平中，屢遣使聘梁，梁亦遣人報聘。今世傳 (
一有學士二字 ) 李琪《金門集》有《賜契丹詔》乃為阿布機，當時書詔不應有誤，而
自五代以來，見於他書者皆為阿保機，雖今契丹之人，自謂之阿保機，亦不應有失。又
有趙志忠者，本華人也，自幼陷虜，為人明敏，在虜中舉進士，至顯官。既而脫身歸國
，能述虜中君臣世次、山川風物甚詳，又云：“阿保機虜人實謂之阿保謹。“未 ( 一
作莫知孰是。 ( 一作也字 ) 此聖人所以慎於傳疑也。
    真宗尤重儒學，今科場條制，皆當時所定。至今每親試進士，已放及第，自十人已
上，御試卷子并錄本於真宗影殿前焚燒，制舉登科者亦然。
    近時名畫，李成、巨然山水，包鼎虎，趙昌花果。成官至尚書郎，其山水寒林，往
往人家有之。巨然之筆，惟學士院玉堂北壁獨存，人間不復見也。包氏宣州人，世以畫
虎名家，而鼎最為妙，今子孫猶以畫虎為業，而曾不得其仿佛也。昌花寫生逼真，而筆
法輭俗， ( 一作劣 ) 殊無古人格致，然時亦未有其比。 ( 一作未有過此者 )
    寇萊公在中書，與同列戲云：“水底日為天上日“，未有對，而會楊大年適來白事
，因請其對，大年應聲曰“眼中人是面前人“。一坐稱為的對。
    朝廷之制，有因偶出一時而遂為故事者。契丹人使見辭賜宴，雜學士員雖多皆赴坐
，惟翰林學士祇召當直一員， ( 一作人 ) 餘皆不赴。諸王宮教授入謝，祖宗時偶因便
殿不御袍帶見之，至今教授入謝，必俟上入內解袍帶復出見之。有司皆以為定制也。
    處士林逋居於杭州西湖之孤山。〔一〕逋工筆畫，〔二〕善為詩，如“草泥行郭索，
云木叫鉤輈“，頗為士大夫所稱。又《梅花詩》云：“疏影橫斜水清淺，暗香浮動月黃
昏。“評 ( 一作能 ) 詩者謂：“前世詠梅者多矣，未有此句也。“又其臨終為句云：
“茂陵他日求遺槀，〔三〕猶喜曾無《封禪書》。“〔四〕尤為人稱 ( 一作傳 ) 誦。
自逋之卒，湖山寂寥， ( 一作寞 )未有繼者。
    俚諺云：“趙老送燈台，一去更不來。“不知是何等語，雖士大夫 ( 一作君子 )
亦往往道之。天聖中有尚書郎趙世長者，常以滑稽自負，其老也求為西京留台御史，有
輕薄子送以詩云：“此回真是送燈台。“世長深惡之，亦以不能酬酢為恨。其後竟卒於
留台也。
    官制 ( 一作稱 ) 廢久矣，今其名稱訛謬者多，雖士大夫皆從俗，不以為怪。皇女
為公主，其夫必拜駙馬都尉，故謂之駙馬。宗室女封郡主者，謂其夫為郡馬，縣主者為
縣馬，不知何義也。
    唐制：三衛官有司階、司戈、執干、執戟，謂之四色官。今三衛廢，無官屬，惟金
吾有一人，每日於正衙放朝喝，〔五〕不坐直，謂之四色官，尤可笑也。〔六〕
    京師諸司庫務，皆由三司舉官監當。而權貴之家子弟親戚，因緣請托，不可勝數，
為三司使者常以為患。田元均為人寬厚長者，其在三司，深厭干請者，雖不能從，然不
欲峻拒之，每溫顏強笑以遣之。嘗謂人曰：“作三司使數年，強笑多矣，直笑得面似靴
皮。“士大夫聞者傳以為笑，然皆服其德量也。
    茶之品，莫貴於龍、鳳，謂之團茶，凡八餅重一斤。慶歷中蔡君謨為福建路轉運使
，始造小片龍茶以進，其品絕精， ( 一作精絕 ) 謂之小團，凡二十餅重一斤，其價直
金二兩。然金可有而茶不可得，每因南郊致齋，中書、樞密院各賜一餅，四人分之。宮
人往往縷 ( 一作覆 ) 金花於其上，蓋其貴重如此。
    太宗時有待詔賈玄，以棋供奉，號為國手，邇來數十年，未有繼者。近時有李憨子
者，頗為人所稱，云舉世無敵手，然其人狀貌昏濁，垢穢不可近，蓋里巷庸人也，不足
置之罇俎間。故胡旦嘗語人曰：「以棋為易解，則如旦聰明尚或不能﹔以為難解，則愚
下小人往往造於精絕。」信如其言也。
    王副樞疇之夫人，梅鼎臣之女也。景彝初除樞密副使，梅夫人入謝慈壽宮，太后問
：“夫人誰家子 ? “對曰：“梅鼎臣女也。“太后笑曰：“是梅聖俞家乎 ? “由是始
知聖俞名聞於宮禁也。聖俞在時，家甚貧，余或至其家，飲酒甚醇，非常人家所有，問
其所得，云：“皇親有好學者宛轉致之。“余又聞皇親有以錢數千購梅詩一篇者。其名
重於時如此。
    錢思公雖生長富貴，而少所嗜好。在西洛時，嘗語僚屬言：“平生惟好讀書，坐則
讀經史，臥則讀小說，上廁則閱小辭，蓋未嘗頃刻釋卷也。“謝殺深亦言：“宋公垂同
在史院，每走廁必挾書以往，〔七〕諷誦之聲琅然聞於遠近，其篤學如此。“余因謂希
深曰：“余平生所作文章，多在三上，乃馬上、枕上、廁上也。“蓋惟此尤可以屬思爾
。
    國朝宰相，最少年者惟王溥，罷相時父母皆在，人以為榮。今富丞相 ( 弼 ) 入中
書，時年五十二，太夫人在堂康強，後三年，太夫人薨，有司議贈恤之典，云：“無見
任宰相丁憂例。“是歲三月十七日春宴，百司已具，前一夕有旨：“富某母喪在殯，特
罷宴。“此事亦前世未有。
    皇佑二年、嘉佑七年季秋大享，皆以大慶殿為明堂，蓋明堂者，路寢也，方於寓祭
圜丘，斯為近禮。明堂額御篆，以金填字，門牌亦御飛白，皆皇佑中所書，神翰雄偉，
勢若飛動。余詩云：“寶墨飛云動，金文耀日晶“者，謂二牌也。
    錢思公官兼將相，階、勛、品皆第一。自云：“平生不足者，不得於黃紙書名。“
每以為恨也。
    三班院所領使臣八千餘人，〔八〕蒞事于外。其罷而在院者，常數百人。每歲乾元
節醵錢飯僧進香，合以祝聖壽，謂之“香錢“，判院官常利其餘以為餐錢。群牧司領內
外坊監使副判官，〔九〕比他司俸入最優，又歲收糞墼錢頗多，以充公用。故京師謂之
語曰：“三班吃香，群牧吃糞“也。
    咸平五年，南省試進士《有教無類賦》，王沂公為第一，賦盛行於世，其警句有云
：“神龍異稟，猶嗜欲之可求﹔纎草何知，尚薰蕕而相假。“時有輕薄子，擬作四句云
：“相國寺前，熊翻筋斗﹔望春門外，驢舞柘枝。“議者以謂言雖鄙俚，亦著題也。〔
一○〕
    國朝之制，自學士已上賜金帶者例不佩魚。〔一一〕若奉使契丹及館伴北使則佩，
事已復去之。惟兩府之臣則賜佩，謂之“重金“。初，太宗嘗曰：“玉不離石，犀不離
角，可貴者惟金也。“乃創為金銙之制以賜群臣，方團球路以賜兩府，御僊花在賜學士
以上，今俗謂球路為“笏頭“，御僊花為“荔枝“，皆失其本號也。
    宋丞相 ( 庠 ) 早以文行負重名於時，晚年尤精字學，嘗手校郭忠恕《佩觿》三篇
寶玩之。其在中書，堂吏書牌尾以俗體書宋為宋，〔一二〕公見之不肯下筆，責堂吏曰
：“吾雖不才，尚能見姓書名，此不是我姓 ! “堂吏惶懼改之，乃肯書名。
    京師食店賣酸★者，皆大出 ( 一作書 ) 牌牓於通衢，而俚俗昧於字法，轉酸從食
，★從舀。有滑稽子謂人曰：“彼家所賣餕餡， ( 音俊叨 ) 不知為何物也。“飲食四
方異宜，而名號亦隨時俗言語不同，至或傳者轉失其本。湯餅，唐人謂之“不托“，今
俗謂之餺飥矣。晉束皙《餅賦》，有饅頭、薄持、起溲、牢九之號，惟饅頭至今名存，
而起溲、牢九皆莫曉為何物，薄持，荀氏又謂之薄夜，亦莫知何物也。
    嘉佑八年上元夜，賜中書、樞密院御筵于相國寺羅漢院。國朝之制，歲時賜宴多矣
，自兩制已上皆與。惟上元一夕，祇賜中書、樞密院，雖前兩府見任使相，皆不得與也
。是歲昭文韓相、 ( 一作公 ) 集賢曾公、樞密張太尉皆在假不赴，惟余與西廳趙侍郎
( 概 ) 、副樞胡諫議 ( 宿 ) 、吳諫議 ( 奎 ) 四人在席。酒半相顧，四人者皆同時翰
林學士，相繼登二府，前此未有也。因相與道玉堂舊事為笑樂，遂皆引滿劇飲，亦一時
之盛事也。
    國朝之制：大宴，樞密使、副不坐，侍立殿上，既而退就御廚賜食，與閤門、引進
、四方館使列坐廡下，親王一人伴食。每春秋賜衣門謝，則與內諸司使、副班于垂拱殿
外廷中，而中書則別班謝于門上。故朝中為之語曰：“廚中賜食，階下謝衣。“蓋樞密
使唐制以內臣為之，故常與內諸司使、副為伍，自後唐庄宗用郭崇韜，與宰相分秉朝政
，文事出中書，武事出樞密，自此之後，其權漸盛。至今 ( 一作本 ) 朝遂號為兩府，
事權進用，祿賜禮遇，與宰相均，惟日趨內朝、侍宴、賜衣等事，尚循唐舊。其任隆輔
弼之崇，而雜用內諸司故事，使朝廷制度輕重失序，蓋沿革異時，因循不能厘正也。
    蔡君謨既為余書《集古錄鄧》刻石，其字尤精勁，為世所珍，余以鼠須栗尾筆、銅
綠筆格、大小龍茶、惠山泉等物為潤筆，君謨大笑，以為太清而不俗。後月餘，有人遺
余以清泉香餅一篋者，〔一三〕君謨聞之嘆曰：“香餅來遲，使我潤筆獨 ( 一作猶 )
無此一種佳 ( 一無此字 )物。“茲又可笑也。清泉，地名，香餅，石迪也，用以焚香
，一餅之火，可終日不滅。
    梅聖俞以詩知名，三十年終不得一館職。晚年與修《唐書》，書成未奏而卒，士大
夫莫不嘆惜。其安裝受敕修《唐書》，語其妻刁氏曰：“吾之修書，可謂猢猻入布袋矣
。“刁氏對曰：“君於仕宦，亦何異占魚上竹竿耶 ! “〔一四〕聞者皆以為善對。 (
一作：昔梅聖俞以詩名當世，然終不得一館職。晚年在《唐書》局充修書官，尚冀書成
疇勞，得一貼職，以償素愿，書垂就而卒，時人莫不嘆其奇薄。其初修《唐書》也，常
竊嘆曰：“吾今可謂猢猻入布袋。“
    仁宗初立今上為皇子，令中書召學士草詔，學士王珪當直，詔至中書諭之，〔一五
〕王曰：“此大事也，必須面奉聖旨。“於是求對。明日面稟得旨，乃草詔。群 ( 一
作諸 ) 公皆以王為真得學士體也。〔一六〕
    盛文肅公丰肌 ( 一作肥 ) 大腹，而眉目清秀。丁晉公疏瘦如削。二公皆兩浙人也
，并以文辭知名於時。梅學士詢在真宗時已為名臣，至慶歷中為翰林侍讀以卒，性喜焚
香，其在官所，每晨起將視事，必焚香兩爐，以公服罩之，撮其袖以出，坐定撒開兩袖
，郁然滿室濃香。有竇元賓者，五代漢宰相正固之孫也，以名家子有文行為館職，而不
喜修飾，經時未嘗沐浴。故進人為之語曰：“盛肥丁瘦，梅香竇臭“也。
    寶元中趙元昊叛命，朝廷命將討代，以鄜延、環慶、涇原、秦鳳四路各置經略安撫
招討使。余以為 ( 一作謂 ) 四路皆內地也，當如故事靈夏四面行營招討使。今自於境
內，何所招討 ? 余因竊料王師必不能出境。其後用兵五、六年，劉平、任福、葛懷敏
三大將皆自戰其地而大敗，是由至於罷兵，竟不能出師。
    呂文穆公 ( 蒙正 ) 以寬厚為宰相，太宗尤所眷遇。有一朝士，家藏古鑒，自言能
照二百里，欲因公弟獻以求知。其弟伺間從容言之，〔一七〕公笑曰：“吾面不過楪 (
一作鏡 ) 子大，安用照二百里 ? “其弟遂不復敢言。聞者嘆服，以謂賢於李衛公均勻
矣。蓋寡好而不為物累者，昔賢之所難也。
    國朝百有餘年，年號無過九年者。開寶九年改為太平興國，太平興國九年改為雍熙
，大中祥符九年改為天禧，慶歷九年改為皇佑，嘉佑九年改為治平。惟天聖盡九年，而
十年改為明道。
    唐人奏事，非表非狀者謂之牓子，亦謂之錄子，今謂之劄子。凡群臣百司上殿奏事
，兩制以上非時有所奏陳，皆用劄子，中書、樞密院事有不降宣敕者，亦用劄子，與兩
府自相往來亦然。若百司申中書，皆用狀，惟學士院用咨報，其實如劄子，亦不書 (
一作出 ) 名，但當直學士一人押字而已，謂之咨報， ( 今俗謂草書名為押字也〔一八
〕 ) 此唐學士舊規也。唐世學士院故事，近時隳廢殆盡，惟此一事在爾。
    燕王， ( 元儼 ) 太宗幼子也。太宗子八人，真宗朝六人 ( 一無此字 ) 已亡歿，
至仁宗即位，獨燕王在，以皇叔之親，特見尊禮，契丹亦畏其名。其疾亟時，仁宗幸其
宮，親為調藥。平生未嘗語朝政，遺言一二事，皆切於理。余時知制誥，所作贈官制，
所載皆其實事也。
    華原郡王〔一九〕， ( 允良 ) 燕王子也，性好晝睡，每自旦酣寢，至暮始興，盥
(一作頮 ) 濯櫛漱，衣冠而出，燃燈燭治家事，飲食宴樂，達旦而罷，則復寢以終日。
無日不如此。由是一宮之人皆晝睡夕興。允良不甚喜聲色，亦不為佗驕恣，惟以夜為晝
，亦其性之異，前世所未有也。〔二○〕故觀察使劉從廣，燕王婿也，嘗語余：“燕王
好坐木馬子，坐則不下，或飢則便就其上飲食，往往乘興奏樂於前，酣飲終日。“亦其
性之異也。
    皇子顥封東陽郡王，除婺州節度使、檢校太傳。翰林賈學士 ( 黯 ) 上言：“太傅
，天子師臣也。子為父師，於體不順。中書檢勘自唐以來親王無兼師傅官者。蓋自國朝
命官，祇以差遣為職事，自三師三公以降，皆是虛名，故失於因循爾。“議者皆以賈言
為當也。
    端明殿學士，五代、後唐時置，國朝尤以為貴，多以翰林學士兼之。其不以翰院兼
職及換職者，〔二一〕百年間才兩人，特拜程戡、王素是也。
    慶歷八年正月十八日夜，崇政殿宿衛士作亂於殿前，殺傷四人，取准備救火長梯登
屋入禁中，逢一宮人，問：“寢閤在何處 ? “宮人不對，殺之。既而宿直都知聞變，
領宿衛士入搜索，已復逃竄。後三日，於內城西北角樓中獲一人，殺之。時內臣楊懷敏
受旨“獲賊勿殺“，而倉卒殺之，由是竟莫究其事。
    葉子格者，自唐中世以後有之。說者云，因人有姓葉號葉子青 ( 一作清或作晉 )
者撰此格，因以為名。此說非也。唐人藏書，皆作卷軸，其後有葉子，其制似今策子。
凡文字有備檢用者，卷軸難數卷舒，故以葉子寫之，如吳彩鸞《唐韻》、李郃《彩選》
之類是也。骰子格，本備檢用，故亦以葉子寫之，因以為名爾。唐世士人宴聚，盛行葉
子格，五代、國初猶然，後漸廢不傳。今其格世或有之，而無人知者，惟昔楊大年好之
。仲待制， ( 簡 ) 大年門下客也，故亦能之。大年又取葉子彩 ( 一作歌 ) 名紅鶴、
皁鶴者，別演為鶴格。鄭宣徵、 ( 戩 ) 章郇公 ( 得象 ) 皆大年門下客也，故皆能之
。余少時亦有此二格，後失其本，今絕無知者。
    國朝自下湖南，始置諸州通判，既非副貳，又非屬官。故嘗與知州爭權，每云：“
我是監郡，朝廷使我監汝。“舉動為其所制。太祖聞而患之，下詔書戒勵，使與長吏協
和， ( 二字一作同押 ) 凡文書，非與長吏同簽書者，所在不得承受施行。至此遂稍稍
戢。〔二二〕然至今州郡往往與通判不和。往時有錢昆少卿者，家世餘杭人也，杭人嗜
蟹，昆嘗求補外郡，人問其所欲何州，昆曰：“但得有螃蟹無通判處則可矣。“至今士
人以為口實。
    嘉佑二年，余與端明韓子華、翰長王禹玉、侍讀范景仁龍圖梅公儀同知禮部貢舉，
辟梅聖俞為小試官。凡鎖院 ( 一有經字 ) 五十日。六人者相與唱和，為古律歌詩一百
七十餘篇，集為三卷。禹玉，余為校理時，武成王廟所解進士也，至此新入翰林，與余
同院，又同知貢舉，故禹玉贈余云：“十五年前出門下，最榮今日預東堂。“余答云：
“昔時叨入武成宮，曾看揮毫氣吐虹，夢寐閑思十年事，笑談今此 ( 一作日 ) 一罇同
。喜君新賜黃金帶，顧我宜為白發翁“也。天聖中，余舉進士，國學南省皆忝第一人荐
名，其後景仁相繼亦然，故景仁贈余云：“澹墨題名第一人，孤生何幸繼前塵“也。聖
俞自天聖中與余為詩友，余嘗贈以《蟠桃詩》有韓、孟之戲，故至此梅贈余云：“猶喜
共量天下士，亦勝東野亦勝韓。“而子華筆力豪贍，公儀文思溫雅而敏捷，皆勍敵也。
前此為南省試官者，多窘束條制，不少放懷。余六人者，歡然相得，群居終日，長篇險
韻，眾制交作，筆吏疲於寫錄，僮史 ( 一作隸 ) 奔走往來，間以滑稽嘲謔，形 ( 一作
加 ) 於風刺，更相酬酢，往往烘堂絕倒，自謂一時盛事，前此未之有也。
    往時學士，唐故事，見宰相不具靴笏，至中書與常參官雜坐於客位，有移時不得見
者。學士日益自卑，丞相禮亦漸薄，蓋 ( 一作并) 習見已久，恬然不復為怪也。
    張堯封者，南京進士也，累舉不第，家甚貧，有善相者謂曰：“視子之相，不過一
幕職，然君骨貴，必享王封。“人初莫曉其旨。其後，堯封舉進士及第，終於幕職。堯
封，溫成皇后父也，后既貴，堯封累贈太師、中書令兼尚書令，封清河郡王，由是始悟
相者之言。〔二四〕
    治平二年八月三日，大雨一夕，都城水深數尺，上降詔責躬求直言，學士草詔，有
“大臣惕思天變“之語，上夜批出云：“淫雨為災，專戒不德。“遽令除去“大臣思變
“之言。上之恭己畏天，〔二五〕自勵如此。
    章郇公 ( 得象 ) 與石資政 ( 中立 ) 素相友善，而石喜談 ( 一作詼 ) 諧，嘗戲章
云：“昔時名畫，有戴松牛、韓干馬，而今有章得象也。“世言閩人多短小，而長大者
必為貴人。郇公身既長大，而語聲如鐘，豈出其類者是為異人乎 ! 其為相務以厚重，
鎮止浮競，時人稱其德量。
    金橘產於江西，以遠難致，都人初不識。明道、景佑初， ( 一作中 ) 始與竹子俱
至京師。竹子味酸，人不甚喜，後遂不至。而金橘香清味美，置之罇俎間，光彩灼爍 (
一作的皪 ) 如金彈丸，誠珍果也。都人初亦不甚貴，其後因溫成皇后尤好食之，由是
價重京師。余世家江西，見吉州人甚惜此果，其欲久留者，則於菉豆中藏之，可經時不
變，云“橘性熱而豆性涼，故能久也“。
    凡物有相感者，出於自然，非人智慮所及，皆因其舊俗而習知之。今唐、鄧間多大
柿，其初生澀，堅實如石。凡百十柿以一榠樝置其中， (榅桲亦可 ) 則紅熟爛如泥而
可食。土人謂之烘柿者，非用火，乃用此樂。淮南人藏鹽酒蟹，凡一器數十蟹，以皁莢
半挺置其中，則可藏經歲不沙。 ( 一作損 ) 至於薄荷醉貓，死貓引竹之類，皆世俗常
知，而翡翠屑金，人氣粉犀，此二物，則世人未知者。余家有一玉罌，形制甚古而精巧
。始得之，梅聖俞以為碧玉。在潁州時，嘗以示僚屬，坐有兵馬鈐轄鄧保吉者，真宗朝
老內臣也，識之曰：“此寶器也，謂之翡翠。“云：“禁中寶物皆藏宜聖庫，庫中有翡
悴盞一只，所以識也。“其後予偶以金環於罌腹信手磨之，金屑紛紛而落，如硯中磨墨
，始知翡翠之能屑金也。諸藥中犀最難搗，必先鎊屑，乃入眾藥中搗之，眾藥篩羅已盡
，而犀屑獨存。 ( 四字一作犀獨在 ) 余偶見一醫僧元達者，解犀為小塊子，方一雨半
許， ( 四字一作半雨許 ) 以極薄紙裹置於 ( 一無此字 ) 懷中 ( 一有使字 ) 近肉，
以人氣蒸之，候氣薰蒸浹洽，乘熱投臼中急搗，應手如粉，因知人氣之能粉犀也。然今
醫工皆莫有知者。〔二六〕
    石曼卿磊落奇才，知名當世，氣貌雄偉，飲酒過人。有劉潛者，亦志義之士也，常
與曼卿為酒敵。聞京師沙行王氏新開酒樓，遂往造焉，對飲終日，不交一言，王氏怪其
所飲過多，非常人之量，以為異人，稍獻肴果，益取好酒，奉之甚謹。二人飲啖自若，
慠然不顧，至夕殊無酒色，相揖而去。明日都下喧傳：王氏酒樓有二酒仙來飲，久之乃
知劉、石也。
    燕龍圖 ( 肅 ) 有巧思，初為永興推官，知府寇萊公好舞柘枝，有一鼓甚惜之，其
鐶忽脫，公悵然，以問諸匠，皆莫知所為。燕請以鐶腳為鏁簧內之，則不脫矣。萊公大
喜。燕為人寬厚長者，博學多聞，其漏刻法最精，今州郡往往有之。
    劉岳《書儀》，婚禮有“女坐婿之馬鞍，父母為之合髻“之禮，不知用何經義。據
岳自敘云：“以時之所尚者益之“，則是當時流俗之所為爾。岳當五代干戈之際，禮樂
廢壞之時，不暇講求三王之制度，苟取一時世俗所用吉凶儀式，略整齊之，固不足為後
世法矣。然而後世猶不能行之，今岳《書儀》十已廢其七、八，其一、二僅行於世者，
( 一作悉 ) 皆苟簡粗略，不如本書。就中轉失乖繆，可為大笑者，坐鞍一事爾。今之
士族，當婚之夕，以兩椅相背，〔二七〕置一馬鞍，反令婿坐其上，飲以三爵，女家遣
人三請而後下，乃成婚禮，謂之“上高坐“。凡婚家舉族內外姻親，與其男女賓客，堂
上堂下，竦立而視者，惟“婿上高坐“為盛禮爾。或有偶不及設者，則相與悵然咨嗟，
以為闕禮。其轉失乖繆，至於如此。今雖名儒巨公，衣冠舊族，莫不皆然。鳴呼 ! 士
大夫不知禮義，而與癌閻鄙俚同其習， ( 一作所 ) 見而不知為非者多矣。前日濮園皇
伯之議是已，豈止坐鞍之繆哉。
    世俗傳訛，惟祠廟之名為甚。今都城西崇化坊顯聖寺者，本名蒲池寺，周氏顯德中
增廣之，更名顯聖，而俚俗多道其舊名，今轉為菩提寺矣。江南有大、小孤山，在江水
中嶷然獨立，而世( 一作俚 ) 俗轉孤為姑，江側有一石磯謂之澎浪磯，遂轉為彭郎磯
，云“彭郎者，小姑婿也“。余嘗過小孤山，廟像乃一婦人，而敕額為聖母廟，豈止俚
俗之繆哉。西京龍門山，夾伊水上，自端門望之如雙闕，故謂之闕塞。而山口吸廟曰闕
口廟，余嘗見其廟像甚勇，手持一屠刀尖銳，按膝而坐，問之，云﹔“此乃豁口大王也
。“此尤可笑者爾。
    今世俗言語之訛，而舉世君子小人皆同其繆者，惟“打“字爾。 ( 打丁雅反 ) 其
義本謂“考擊“，故人相歐、以物相擊，皆謂之打，而工造金銀器亦謂之打可矣，蓋有
槌 ( 一作撾 ) 擊之義也。至於造舟車者曰“打船““打車“，網魚曰“打魚“，汲水
曰“打水“，役夫餉飯曰“打飯“，兵士給衣糧曰：“打衣糧“，從者執傘曰“打傘“
，以糊黏紙曰“打黏“，以丈尺量地曰“打量“，舉手試眼之昏明曰“打試“，至於名
儒學，語皆如此，觸事皆謂之打，而遍檢字書，了無此字。 ( 丁雅反者 ) 其義主“考
擊“之打自音謫 ( 疑當作滴 ) 耿，以字學言之，打字從手、從丁，丁又擊物之聲，故
音“謫耿“為是。不知因何轉為“丁雅“也。
    用錢之法，自五代以來，以七十七為百，謂之“省陌“。今市井交易，又尅其五，
謂之“依除“。咸平五年，陳恕知貢舉，選士最精，所解七十二人，王沂公 ( 曾 ) 為
第一，御試又落其半，而及第者三十八人，沂公又為第一。故京師為語曰：〔二八〕“
南省解一百\'依除\'，殿前放五十\'省陌\'也。“是歲取人雖少，得士最多，宰相三人
：乃沂公與王公 ( 隨 ) 、章公 ( 得象 ) ，參知政事一人：韓公 ( 億 ) ，侍讀學士
一人：李仲容，御史中丞一人：王臻，知制誥一人：陳知微。而汪白青陽楷〔二九〕二
人雖不達，而皆以文學知名當世。
    唐李肇《國史補序》云：“言報應，敘鬼神，述夢朴，近帷箔，悉去之﹔紀事實，
探物理，辨疑惑，示勸戒，采風俗，助談笑，則書之。“余之所錄，大抵以肇為法， (
六字一作亦然 ) 而小異於肇者，不書人之過惡。以謂職非史官，而掩惡揚善者，君子
之志也。覽者詳之。
    校勘記
    〔一〕處士林逋居於杭州西湖之孤山   宋阮閱《詩話總龜》後集卷十九 ( 以下簡
稱《詩話總龜》卷× ) 及《五朝名臣言行錄》卷十引《歸田錄》此條均作：“林逋字君
復，居杭州西湖之孤山，真宗聞其名，賜號和靖居士，詔長吏歲時勞問“。
    〔二〕逋工筆畫   《詩話總龜》作“逋工於畫“，於義為長。
    〔三〕茂陵他日求遺槀 《五朝名臣言行錄》及《類苑》卷三十五“槀“均作“蒿
“。
    〔四〕猶喜曾無封禪書   《五朝名臣言行錄》及《類苑》“曾“均作“初“。
    〔五〕每日於正衙放朝喝   《職官分紀》卷三十五“放朝喝“作“候朝謁“。
    〔六〕此條及上條《類苑》卷二十六作一條。
    〔七〕每走廁必挾書以往   《類苑》卷十三“走“作“登“。
    〔八〕三班院所領使臣八千餘人   “八千“原誤作“八十“，據元刊《文集》本
、《說郛》本及《類苑》卷二十六改。
    〔九〕群牧司領內外坊監使副判官   “坊“原誤作\'功“，據元刊《文集》本等
改。
    〔一○〕亦著題也   宋曾慥《類說》卷十三及宋人 ( 闕名 ) 《錦繡萬花谷》後
集卷十九引《歸田錄》此條“亦“上有“事“字，於義較長。
    〔一一〕賜金帶者例不佩魚   “金“原誤作“命“，據元刊《文集》本等改。
    〔一二〕以俗體書宋為宋   《類苑》卷十作“以俗體書\'宋\'字。“
    〔一三〕有人遺余以清泉香餅一篋者   “泉“字原脫，據元刊《文集》本等補。
    〔一四〕亦何異占魚上竹竿耶   “竿耶“二字原誤倒，據元刊《文集》本等改正
。
    〔一五〕詔至中書諭之   “詔“下夏校：《宋本》作召。今案：元刊《文集》本、
《類苑》等二十九及宋洪遵《翰苑遺事》 ( 以下簡稱《翰苑遺事》 ) 引《歸田錄》此
條均作召。似以作召為是。
    〔一六〕群 ( 一作諸 ) 公皆以王為真得學士體也   “一作諸“下夏校：“諸“
元刻作“詰“，祠堂本亦作“詰“，宋本作“諸“，《稗海》本同，從改。
    〔一七〕其弟伺間從容言之   《類苑》卷八“伺“作“因“。
    〔一八〕謂之咨報 ( 今俗謂草書名為押字也 )  小字下夏校：元本“為“誤作“
謂“，從宋本改。今案：《類苑》卷二十九小字作“今俗謂草書書名為押字也“，於義
較長。
    〔一九〕華原   夏校：元本“原“作“元“，從宋本改。
    〔二○〕以下《類苑》卷六十二另作一條。
    〔二一〕其不以翰院兼職及換職者   元刊《文集》本及《類苑》卷三十五、《翰
苑遺事》“院“均作“苑“。
    〔二二〕自此遂稍稍戢   夏校：戢字宋本空缺。今案《類苑》卷二十五亦無“戢
“字。
    〔二三〕見宰相不具靴笏   《類苑》卷二十九“靴“作“鞋“。
    〔二四〕由是始悟相者之言   《古今類事》卷十此下尚有“知官祿之前定也“一
句，疑為此書編者所增。
    〔二五〕上之恭己畏天   “己“原誤作“已“，據元刊《文集》本及《類苑》卷
四改。
    〔二六〕此條與上條《類苑》卷產十一為一條。
    〔二七〕以兩椅相背   “椅“原誤作“倚“，據《類苑》卷十八改。
    〔二八〕故京師為語曰   《職官分紀》卷十“為“下有之字，長。
    〔二九〕陽楷   “陽“字下夏校：宋本作“楊“。
    佚文
    ﹝說明﹞引有《歸田錄》佚文的宋人類書、叢錄和筆記，或因編例不善，或因刻本
不佳，有時不免張冠李戴。中如謝維新《合璧事類》 ( 嘉靖刻本 ) ，舛誤特多，尤難
為據。然而《歸田錄》佚文的發生自有其本身的原因，且同一段文字在不同的宋人筆記
中互見的現象亦屢見不鮮，這是同這些書常從同一種宋代文籍中取材或互相因襲有關的
，故亦不可抱虛無主義的態度，遽指諸書為謬。今本著多聞闕疑的精神，依下述之例錄
出《歸田錄》佚文若干條，以供參考研究。 ( 一 )雖有一書之一種版本引作 《歸田錄
》，而此書之另一版本引作他書者不錄﹔ ( 二 ) 雖被引作《歸田錄》，而由內容可判
定必非歐陽修手筆者不錄﹔ ( 三 ) 被引作《歸田錄》而實出《六一詩話》者不錄﹔ (
四) 雖頗可懷疑，而惜無其他版本可証者保留﹔ ( 五 ) 其與其他宋人筆記互見者，則
於條末加“案“注明之。
    鄭文寶……高於詩，可參二杜之間，予收之最多，《歸田錄》所采者非警絕，蓋歐
公未全見也。《續湘山野錄》
    丁晉公鎮金陵，嘗作詩有“吾皇寬大容尸素，乞與江城不計年“之句。天聖中，李
文定公出鎮金陵，一日郡晏，優人作語，意其宰相出鎮所作，理必相符，誦至未句，頂
望抗聲曰：“吾皇寬大容尸素，乞與江城不計年“。賓僚皆俯首，文定笑曰：“是何 ?
是何 ? 上聞見責。“ ( 《增修詩話總龜》前集卷四十六 )
    熙寧初，魏公罷相鎮北京，新進多陵慢之。魏公郁郁不得志，嘗為詩曰：“花去曉
叢蜂蝶亂，雨均春圃桔槔間。“時人稱其微婉也。《職官分紀》卷二十八，《事文類聚》
外集卷七
    太祖討平諸國，收其府藏，儲之別庫，曰封樁庫。每歲國用之餘皆入焉。嘗語近臣
曰：“石晉割幽燕諸郡以歸契丹，朕憫八州之民久陷夷虜，俟所畜滿五百萬緡，遣使遺
北虜，贖之山後諸郡。如不我從，則散府財募戰士，以圖攻取。“後改曰左藏庫，今為
內藏庫。 ( 《皇宋類苑卷一 ( 凡引此書，文依武進董氏刊七十八卷本，又校以杭州文
瀾閣六十三卷本，凡七十八卷本注出《歸田錄》而六十三卷本注出他書者不錄 ) 案：
又見於《澠水燕談錄》卷一 )
    仁宗時宦官雖有蒙寵幸甚者，台諫言其罪，輒斥之不吝也，由是不能弄權。《皇宋
類苑》卷五
    王沔字楚望，端拱初參大政，敏於裁斷。時趙韓王罷政出洛，呂文穆公 ( 蒙正 )
寬厚自任，中書多決沔。舊例：丞相侍漏於廬，燃巨燭尺盡殆曉將入朝，尚有留按遣決
未盡。沔當漏舍，止燃數寸事都訖，猶徘徊笑談方曉。上每試舉人，多令公讀試卷，素
善讀書，縱文格下者，能抑揚高下，迎其辭而讀之，聽者無厭，經讀者高選。舉子嘗納
卷祝之曰：“得王楚望讀之，幸也 ! “《皇宋類苑》卷八   案：又見於《玉壺清話》
卷八
    治平中，公自定州歸朝，既入見，退詣中書白執政以求致仕。執政曰：“康寧如是
，又駐上意方厚，而求去如此之堅，何也 ? “公曰：“若待筋力不支，人主厭棄後去
，乃不得已也，豈得為止足哉 ! “因退歸私第，堅臥不起。自青州至是三年，凡七上
表，其劄子不可勝數，朝廷乃許之，以太保致仕。是時論者皆謂公精力克壯，未必肯決
去，至是乃服。 ( 《皇宋類苑》卷八   案：又見於《涑水記聞》卷五，首句作“始平
公自定州歸朝“。 )
    呂中令 ( 蒙正 ) ，國朝三入中書，惟公與趙韓王爾，未嘗以姻戚邀寵澤。子從簡
當奏補，時公為門下相。舊制：宰相奏子起家，即授水部員外郎加朝階。公奏曰：“臣
昔忝甲科，及第釋褐，止授六品京官，況天下才能老於岩穴不能沾寸祿者無限，今臣男
從簡，始離襁褓，一物不知，膺此寵命，恐罹深譴。止乞以臣釋褐所授官補之。“因讓
，方允止授六品京官，自爾為制。公生於洛中，祖第正寢至易，簀亦在其寢。其子集賢
貳卿居簡，平時親與文瑩語此事云。《皇宋類苑》卷八   案：又見於《玉壺清話》卷三
    李文定公迪罷陝西都轉運使還朝，是時真宗方議東封西祀，修太平事業。知秦州曹
瑋奏羌人潛謀入寇，請大益兵為備。上大怒，以為瑋虛張虜勢，恐愒朝廷，以求益兵。
以迪新自陝西還，召見示以瑋奏，問其虛實，欲斬瑋以戒妄言者。文定從容奏曰：“瑋
武人，遠在邊鄙，不知朝廷事體，輒有奏陳，不足深罪。臣前任陝西，觀邊將才略，無
能出瑋之右者，他日必能為國家建功立事。若以此加罪，臣為陛下惜之。“上意稍解，
迪因奏曰：“瑋良將，必不妄言，所請之兵，亦不可不少副其請。臣觀陛下意，但不欲
從鄭州門出兵耳。秦之旁郡兵數為小冊，常置鞶囊中以自隨，今未敢以進。“上曰：“
趣取之。“迪取於鞶囊以進，上指曰：“以某州某州兵若干戍秦州，卿即傳詔於樞密院
發之。“既而虜果大入寇，瑋迎擊大破之，遂開山外之地。奏到，上喜謂迪曰：“山外
之捷，卿之功也。“及上將立章獻后，迪為翰林學士，屢上疏諫，以章獻起於寒微，不
可母天下。由是章獻深銜之。周懷政之誅，上怒甚，欲責及太子，群臣莫敢言。迪為參
知政事，候上怒稍息，從容奏曰：“陛下有几子，乃欲為此計 ? “上大寤，由是獨誅
懷政等，而東宮不動搖，迪之力也。及為相，時真宗已不豫，丁謂與迪同奏事退，既下
殿，謂矯書聖語，欲為林特遷官，迪不勝仇，與謂爭辯，引手板欲擊謂，謂走獲免。因
更相論奏，詔二人俱罷相，迪知鄆州。明日，謂復留為相。迪至鄆且半歲，真宗晏駕，
迪貶衡州團練副使，謂使侍禁王仲宣押迪如衡州，仲宣至鄆州，見通判以下而不見迪，
迪皇恐以刃自刎，人救得免。伸宣凌侮迫脅無不至，人往見迪者，輒籍其名﹔或饋之食
，留至臭腐，棄捐不與。迪客鄧餘怒曰：“豎子俗殺我公以媚丁謂邪 ? 鄧餘不畏死，
汝殺我公，我必殺汝 ! “從迪至衡州，不離左右。仲宣頗憚之，迪由是得全。至衡州
歲餘，除秘書監、知舒州。章獻太后上仙，時迪以尚書左右丞知河陽。上即位，召詣京
師，加資政殿大學士，數日，復為相。迪自以受不世之遇，盡心輔佐，知無不為。呂夷
簡忌之，潛短之於上。歲餘，罷相出知某州。迪謂人曰：“迪不自量，恃聖主之知，自
以為宋璟而以呂為姚崇，而不知其待我乃如是也 ! “ ( 《皇宋類苑》卷十   案：又
見於《涑水記聞》卷八 )
    桑贊以旄節鎮彭城，張文節在幕下。桑月給幕職廚料人十五千以下，文節家貧，食
甚眾，命倍給之。文節亦止取其半，或不得已過有所用，即具氖和之因聞於桑，歸其餘
於帑藏。贊雖武人，嘗謂文節曰：“公異日必大用，恨吾老，不得見也。“祥符中，文
節為京東路轉運使，奏稱：“昔在桑贊幕下，知臣良厚，今贊死葬濟州，子弟悉官於外
，臣乞每遇寒食，暫至贊墓拜掃。“詔可之。自是歲一往，祭奉之禮如在洎。在相府，
凡桑氏子孫來見者，待之有如骨肉。 ( 《皇宋類苑》卷十   案：又見於《墨客揮犀》
卷八 )
    景佑中，王沂公曾、呂許公夷簡為相，宋綬、盛度、蔡齊為參知政事。沂公素喜蔡
文忠，呂公喜宋公垂，惟盛文肅不得志於二公。晚年王呂相失，交章奏退，一日，盛文
肅致齋於中書，仁宗召問曰：“王曾呂夷簡乞出甚堅，其意安在 ? “文肅對曰：“二
人腹心之事，臣亦不能知，但陛下各詢以誰可為代者，即其請可察矣。“仁宗果以此問
沂公，公以文忠荐。一日，又問許公，公以公垂荐。仁宗察其朋黨，於是四人者俱罷政
事，而文肅獨留焉。《皇宋類苑》十六 )
    宰相王溥父祚，少為太原掾屬，累遷宿州防御使。既老，溥勸其退居洛陽，居常怏
怏。及溥為相，客或候祚，溥常朝服侍立，客不安席，求去，祚曰：“學生勞賢者起避
耶 ! “ ( 《皇宋類苑》卷二十四，《事文類聚》後集卷四，《錦繡萬花谷》前集卷十
六、《合璧事類備要》前集卷二十四   案：又見於《澠水燕談錄》卷二 )
    唐兩京皆有三館，而各為之所，所以逐館命修撰文字。而本朝三館合為一，并在崇
文院中。景佑中命修《總目》，則在崇文院，餘各置局他所，蓋避眾人所見。《太宗實
錄》在諸王賜食廳，《真宗實錄》在元符觀。祥符中修《冊府元龜》，王文穆為樞密使
領其事，乃就宣徽南院使廳，以便其事。自後遂修《國史》、《會要》，名曰編修院。
又修《仁宗實錄》，而《英宗實錄》同時并修，遂在慶寧宮。史館領歷日局，置修撰二
員，宰相為監修。自置編修院，以修撰一人主之，而日歷等書皆析歸編修院。 (《皇宋
類苑》卷二十五   案：又見於《春明退朝錄》卷中 )
    唐時始有同中書門下三品，時中書令、侍中皆正三品。大歷中并升為二品。昔天福
五年，升中書門下平章事為正二品。國初，樞密使吳延祚以父諱璋加同中書門下二品，
用升品也。 ( 《皇宋類苑》卷二十五   案：又見於《春明退朝錄》卷上 )
    凡節度州為三品，刺史州為五品。唐內臣為中尉，唯贈大都督。國初，曹翰觀察使
判潁州，是以四品臨五品州也。品同為知，隔品為判，自後唯輔臣、宣徽使、太子太保
、仆射為判，餘并為知州。 ( 《皇宋類苑卷》二十五   案：又見於《春明退朝錄》卷
中 )
    梁祖都汴，庶事草創，正明中，邕於今右長慶門東北創小屋數十間為三館，湫隘尤
甚。又周廬徼道，咸出其旁，衛士騶卒，朝夕喧雜。每受詔撰述，皆移他所。至太平興
國中，車駕臨幸，顧左右曰﹔“若此卑陋，何以待天下賢俊 ! “即日詔有司，規度左
升龍門東北居府地為三館，命內臣督役，晨夜兼作，不日而成，尋下詔賜名崇文院，以
東廊為昭文館書庫，南廊為集賢院書庫，西廊八經史子集四部為史館書庫，凡六庫，書
籍正副本僅八萬卷，斯為盛也。昭文館本前世弘文館，建隆中，以其犯宣祖廟諱，改焉
。淳化初，以呂佑之、趙昂、安德裕、勾中正并直昭文館，則本朝直昭文館，自呂佑之
等始也。 ( 《皇宋類苑》卷二十九、《錦繡萬花谷》前集卷十二   案：又見於《青箱
雜記》卷三 )
    集賢有直院、有校理，端拱初，以李宗諤為集賢校理，淳化初，以和★為直集賢院
，則本朝直集賢校理，自和★、李宗諤始也。 ( 《皇宋類苑》卷二十九   案：又見於
《青箱雜記》卷八 )
    史館有直館，有修撰，有編修，有校勘，有檢討。太平興國中，趙鄰几、呂蒙正皆
為直館掌修撰，而楊文舉為史館編修，是時修撰未列於職。至至道中，始以李若拙為史
館修撰。雍熙中，宋炎為史館校勘。淳化中，以郭廷澤、董元亨為史館檢討。則本朝直
史館、史館編修、史館修撰、史館校勘、史館檢討，自趙鄰几、呂蒙正、李若拙、楊文
舉、宋炎、郭廷澤、董元亨等始也。 ( 《皇宋類苑》卷二十九   案：又見於《青箱雜
記》卷三 )
    本朝三館之外，復有秘閣圖書，故秘閣置直閣，又置校理。咸平初，以杜鎬為秘閣
校理，後充直秘閣。則本朝直秘閣、秘閣校理，皆自杜鎬始也。 ( 《皇宋類苑》卷二
十九、《錦繡萬花谷》前集卷十二   案：又見於《青箱雜記》卷三 )
    三館謂 ( 字同宣祖廟諱上一字 ) 文館、史館、集賢院。建隆元年二月，避諱字，
詔易名昭文館。端拱元年五月，詔置秘閣於崇文院之中堂。 ( 《皇宋類苑》卷二十九
、《錦繡萬花谷》前集卷十二 )
    唐翰林院在禁中，乃人主燕居之所，玉堂、承明、金鑾殿皆在其間。應供奉之人自
學士已下，工會群官司隸籍其間者皆稱翰林，如今之翰林醫官、翰林待詔之類是也，惟
翰林茶酒司止稱翰林司，蓋相承闕文。唐制：自宰相而下，初命皆無宣召之禮，惟學士
宣召。蓋學士院在禁中，非內臣宣召，無因得入，故院門別設復門，亦以其通禁庭也。
又學士院北扉者，以其在浴堂之南，便於應詔。今學士初拜自東華門入，至左承天門下
馬待詔，院吏自左承天門雙引至閤門，此亦用唐故事也。唐宣召學士自東門入者，彼時
學士院在西掖，故自翰林院東門赴召，非若今人之東華門也。至如挽鈴故事，亦緣其在
禁中，雖學士院吏亦止於玉堂門外，則其嚴密可知。如今學士院在外與諸司無異，亦設
鈴索，悉皆文具故事而已。 ( 《皇宋類苑》卷二十九   案：又見於《夢溪筆談》卷一
)
    秘府有唐孟詵《家祭儀》、孫氏《仲響儀》數種，大抵以士人家用台棹享祀，類几
筵，乃是凶祭，其四仲吉祭，當用平面氈條屏風而已。 ( 《皇宋類苑》卷三十二   案
：又見於《春明退朝錄》卷中 )
    凡封贈父母祖唯降麻官用白背五色綾紙、法錦褾大牙軸，餘雖極品，止給白大綾紙
、法錦褾大牙軸。 ( 《皇宋類苑》卷三十二   案：又見於《春明退朝錄》卷中 )
    石曼卿天聖寶元間以歌詩豪於一時。嘗於平陽會中作《代意寄尹師魯》一篇，詞意
深美，曰：“十年一夢空花委，依舊山河損桃李。雁聲北去燕西飛，高樓日日春風里。
眉聳石州山對起，嬌波淚落妝如洗。汾河不斷水南流，天色無情淡如水。“曼卿死後數
年，故人關詠夢曼卿曰：“延年平生作詩多矣，獨嘗自以為平陽《代意》一篇最為得意
，而世人罕稱之。能令余此詩盛傳於世，在永言耳。“詠覺後，增演其詞，隱度以入《
迷神引》聲韻。於是天下爭歌之。他日復夢曼卿致謝。詠字永言。 ( 《皇宋類苑》卷
三十四及卷四十六 ( 注名賢詩話 )  案：又見於《澠水燕談錄》卷七 )
    浮圖能詩者不少，士大夫莫為汲引，多汩沒不顯。予嘗在福州，見山僧有朋有詩百
餘首，其中佳句如“虹收千嶂雨，潮殿半江天“、“詩因試客分題僻，棋為饒人下著低
“，不減唐人。( 《皇宋類苑》卷三十六 )
    楊玢，靖恭虞卿之曾孫也，仕前偽蜀王建至顯官，隨王衍歸後唐。以老得工部尚書
，致仕歸長安，舊居多為鄰里侵占，子弟欲詣府訴其事，以狀白玢，玢批紙尾云：“四
鄰侵我我從伊，畢竟須思未有時。試上含元殿基望，秋風秋草正離離。“子弟不敢復言
。 ( 《皇宋類苑》卷三十六 )
    真宗即位之次年，賜李繼遷姓名，而復進封西平王。時宋 (湜) 、宋 ( 白 ) 、蘇
( 易簡 ) 、張 ( 洎 ) 、在翰林，俾草詔冊，皆不稱旨。惟宋公 (湜深頤上意，必欲推
先帝欲封之意，因進辭曰：“先皇帝早深西顧，欲議真封。屬軒鼎之俄遷，建漢壇之未
逮，故茲遺命，特待眇躬。爾宜望弓劍以拜恩，守疆垣而效節。“上大喜。不數月，參
大政。 ( 《皇宋類苑》卷四十   案：又見於《湘山野錄》卷上 )
    夏英公 ( 竦 ) 雖舉進士，本無科名，以父沒王事授潤州丹陽簿，即上書乞應制舉
，其略曰：“邊障多故，羽書旁午，而先臣供傳遽之職，立矢石之地，忘家徇國，失身
行陣。陛下哀臣孤幼，任之州縣。唯陛下辨而明之，若陛下以枕石漱流為達，則臣世居
市井﹔若陛下以金榜丹桂為材，則臣未忝科第﹔若陛下以鳩杖鮐背為德，則臣始逾弱冠
﹔若陛下以荷戈控弦為盈，則臣生不綿歷﹔若陛下令臣待詔公車，條問急政，對揚紫宸
，指陳時事，猶可與漢唐諸儒方轡并驅而較其先後矣。“真廟再三賞激，召赴中書，試
論六首，一曰《定四時別九州聖功孰大論》，二曰《考定明堂制度論》，三曰《光武二十
八將功業先後論》，四曰《九功九法為國何先論》，五曰《舜無為禹勤事功業孰優論》，
六曰《曾參何以不列四科論》。是歲遂慶中制科。 ( 《皇宋類苑》卷四十、《錦繡萬花
谷》前集卷二十二、《合璧事類備要》前集卷三十七 )
    丁晉公貶崖時，權臣實有力焉。後十二年，丁以秘監召還光州致仕，時權臣出鎮許
田，丁以啟謝之，其略曰：“三十年門館游從，不無事契﹔一萬里風波往復，盡出生成
。“其婉   約皆此。又自夔漕召還知制誥，謝二府啟：“二星入蜀，雖分按察之權﹔
五月渡瀘，皆是提封之地。“後云：“謹當揣摩往行，軌躅前修。效慎密於孔光，不言
溫樹﹔體風流於謝傅，且詠蒼苔。“ ( 《皇宋類苑》卷四十   案：又見於《湘山野錄
》卷上 )
    太宗飛白書張詠、向敏中二人名付中書曰：“二人者名臣，為朕記之。“向公自員
外郎為諫議、知樞密院，止百餘日。咸平四年除平章事，後坐事出知永興。駕幸澶淵，
手賜密詔：“盡付西鄙，得便宜從事。“公得詔藏之，視政如常。會邦人大儺，有告禁
卒欲倚儺為亂者，密使麾兵被甲衣袍伏廡下幕中。明旦，盡召賓僚兵官，置酒縱閱，無
一人預知者。命儺入，先令馳騁於中門外，後召至階，公振袂一揮，伏卒齊出，盡擒之
，果各懷短刃，即席誅之。剿訖屏尸，命灰沙掃庭，張樂宴飲，賓從股栗。 ( 《五朝
名臣言行錄》卷三、《合璧事類備要》後集卷十六   案：又見於《玉壺清話》卷五 )
    李文靖公沆為相，王魏公旦方參預政事。時西北隅尚用兵，或至旰食，魏公嘆曰：
“我輩安能坐致太平，得優游無事耶 ? “文靖曰：“少有憂勤，足為警戒。他日四方
寧謚，朝廷未必無事。“其後北狄講和，西戎納款，而封岱祠汾，搜講墜典，靡有暇日
，魏公始嘆文靖之先識過人遠矣。 ( 《五朝名臣言行錄》卷二   案：又見於《澠水燕
談錄》卷二 )
    仁宗景佑二年，置邇英、延義二閣，邇英在迎陽門之東北向，延義在崇政殿西南向
。賈昌朝以書延進對，為二閣記注，命章得象等接續《帝學》。 ( 《錦繡萬花谷》前集
卷十二 )
    仁宗天聖間，從夏竦之奏，增重制科之目。於是自賢良、方正以下，其科為六，自
書判、拔萃以下，其科為四，驗之以進策十卷，先之以過閣六論，荐之糾之以台諫。 (
《錦繡萬花谷》前集卷十二 )
    《歸田錄》載德州長壽寺《舍利碑》云：“浮云共嶺松張蓋，明月與岩桂分叢。“
亦與“落霞與孤鶩齊飛，秋水共長天一色“同。 ( 《密齋筆記》卷三   案：《集古錄
跋尾》卷五互見 )
    胡旦有俊才，尚氣陵物，嘗大言曰：“應舉不作狀元，仕官不為宰相，乃虛生也。
“及隨計之秋，適座中聞雁，乃題詩曰：“明年春色里，領取一行歸。“果魁天下。(
《事文類聚》前集卷二十六 )
    王沂公與李文定公連榜取殿魁，又相繼秉鈞軸，文定鎮并門，公均勞逸本鄉，作詩
寄之，略曰﹔“錦標得雋曾相繼，金鼎調元亦荐更。并上兒童公再見，會稽幢紱我偏榮
。“或曰如此名實，何由企及。 ( 《事文類聚》前集卷二十六、《詩話總龜》前集卷十
七 ( 末注《續錄田錄》 ))
    曾諫議致堯性剛介，少許可。一日，在李侍郎虛己座上見晏元獻公，晏，李之婿也
，時方為奉禮郎，諫議熟視之曰：“晏奉禮他日貴甚，但老夫耄矣，不及見子為相也。
“呂許公夷簡為相日，文潞公為太學博士，謁許公，改容禮接，因語之曰：“太博此去
十年當踐其位。“夏英公謫守黃州，時龐潁公司理參軍，英公曰：“龐司理他日富貴遠
過於我。“既而四公皆至元宰。古之貴人多識貴人，信有之也。 ( 《事文類聚》前集
卷三十九 )
    種放字明逸，隱居終南山豹林谷，聞希夷之風，往見之。希夷先生一日令洒掃庭除
，曰：“有嘉客至。“明逸作樵夫拜庭下，希夷挽之而上曰﹔“君豈樵者，二十年後當
有顯官，名聲聞天下。“晚逸曰：“放以道義來，官祿非所問也。“希夷笑曰：“人之
貴賤，莫不有命，君骨相當爾，雖晦跡山林，恐竟不能安，異日自知之。“後明逸在真
宗朝以司諫赴司，帝攜其手登龍圖閣論天下事，及辭歸山，遷諫議大夫，東封改給事中
，西祀改工部祠郎。希夷又謂明逸曰：“君不娶可得中壽。“明逸從之，至六十歲卒。
( 《事文類聚》前集卷三十九 )
    初，寇萊公年十九擢進士第，有善相者曰：“君相甚貴，但及第太早，恐不善終，
若功成早退，庶免深禍，君骨類盧多遜耳。“後果如其言。 ( 《事文類聚》前集卷三
十九 )
    劉昌言太宗時為起居郎，善稗闔以迎主意。未几，以諫議知樞密院，君臣之會，隆
替有限，聖眷忽解，曰：“昌言奏對皆操南音，朕理會一字不得。“遂罷。 ( 《事文
類聚》前集卷三十九 )








*** END OF THE PROJECT GUTENBERG EBOOK 歸田錄 ***


    

