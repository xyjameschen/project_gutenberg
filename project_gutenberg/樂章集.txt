*** START OF THE PROJECT GUTENBERG EBOOK 樂章集 ***




Produced by Chiang Xiao-Yin




樂章集（附續添曲子）

《樂章集 上卷》
　　
●	正宮

　　【黃鶯兒】
園林晴晝春誰主。暖律潛催，幽谷暄和，黃鸝翩翩，乍遷芳樹。觀露濕縷金衣，
葉隱如簧語。曉來枝上綿蠻，似把芳心、深意低訴。○○無據。乍出暖煙來，又
趁游蜂去。恣狂蹤跡，兩兩相呼，終朝霧吟風舞。當上苑柳穠時，別館花深處。
此際海燕偏饒，都把韶光與。

   【玉女搖仙佩】
飛瓊伴侶，偶別珠宮，未返神仙行綴。取次梳妝，尋常言語，有得幾多姝麗。擬
把名花比。恐旁人笑我，談何容易。細思算、奇葩艷卉，惟是深紅淺白而已。爭
如這多情，占得人間，千嬌百媚。○○須信畫堂繡閣，皓月清風，忍把光陰輕棄
。自古及今、佳人才子，少得當年雙美。且恁相偎倚。未消得、憐我多才多藝。
願嬭嬭、蘭心蕙性，枕前言下，表余心意。為盟誓。今生斷不孤鴛被。

   【雪梅香】
景蕭索，危樓獨立面晴空。動悲秋情緒，當時宋玉應同。漁市孤煙裊寒碧，水村
殘葉舞愁紅。楚天闊，浪浸斜陽，千里溶溶。○○臨風。想佳麗，別後愁顏，鎮
斂眉峰。可惜當年，頓乖雨跡雲蹤。雅態妍姿正歡洽，落花流水忽西東。無憀恨
、相思意，盡分付征鴻。

   【尾犯】
夜雨滴空階，孤館夢回，情緒蕭索。一片閒愁，想丹青難貌。秋漸老、蛩聲正苦
，夜將闌、燈花旋落。最無端處，總把良宵，祗恁孤眠卻。○○佳人應怪我，別
後寡信輕諾。記得當初，翦香雲為約。甚時向、幽閨深處，按新詞、流霞共酌。
再同歡笑，肯把金玉珠珍博。

   【早梅芳】
海霞紅，山煙翠。故都風景繁華地。譙門畫戟，下臨萬井，金碧樓臺相倚。芰荷
浦漵，楊柳汀洲，映虹橋倒影，蘭舟飛棹，游人聚散，一片湖光裏。○○漢元侯
，自從破虜征蠻，峻陟樞庭貴。籌帷厭久，盛年晝錦，歸來吾鄉我里。鈴齋少訟
，宴館多歡，未周星，便恐皇家，圖任勳賢，又作登庸計。

   【鬬百花】其一
颯颯霜飄鴛瓦，翠幕輕寒微透，長門深鎖悄悄，滿庭秋色將晚。眼看菊蕊，重陽
淚落如珠，長是淹殘粉面。鸞輅音塵遠。○○無險幽恨，寄情空殢紈扇。應是帝
王，當初怪妾辭輦。陡頓今來，宮中第一妖嬈，卻道昭陽飛燕。

   【鬬百花】其二
煦色韶光明媚。輕靄低籠芳樹。池塘淺蘸煙蕪，簾幕閒垂風絮。春困厭厭，拋擲
鬬草工夫，冷落踏青心緒。終日扃朱戶。○○遠恨綿綿，淑景遲遲難度。年少傅
粉，依前醉眠何處。深院無人，黃昏乍拆鞦韆，空鎖滿庭花雨。

   【鬬百花】其三
滿搦宮腰纖細。年紀方當笄歲。剛被風流沾惹，與合垂楊雙髻。初學嚴妝，如描
似削身材，怯雨羞雲情意。舉措多嬌媚。○○爭奈心性，未會先憐佳壻。長是夜
深，不肯便入鴛被。與解羅裳，盈盈背立銀釭，卻道你但先睡。


　　【甘草子】其一
秋暮。亂灑衰荷，顆顆真珠雨。雨過月華生，冷徹鴛鴦浦。○○池上凭闌愁無侶
。奈此箇、單棲情緒。卻傍金籠教鸚鵡。念粉郎言語。

　　【甘草子】其二
秋盡。葉翦紅綃，砌菊遺金粉。雁字一行來，還有邊庭信。○○飄散落花清風緊
。動翠幕、曉寒猶嫩。中酒殘妝慵整頓。聚兩眉離恨。

　　【送征衣】
過韶陽。璿樞電繞，華渚虹流，運應千載會昌。罄寰宇、薦殊祥。吾皇。誕彌月
，瑤圖纘慶，玉葉騰芳。並景貺、三靈眷祐，挺英哲、掩前王。遇年年、嘉節清
和，頒率土稱觴。○○無間要荒華夏，盡萬里、走梯航。彤庭舜張大樂，禹會群
方。鵷行。望上國，山呼鰲抃，遙爇鑪香。竟就日、瞻雲獻壽，指南山、等無疆
。願巍巍、寶曆鴻基，齊天地遙長。

　　【晝夜樂】其一
洞房記得初相遇。便只合、長相聚。何期小會幽歡，變作離情別緒。況值闌珊春
色暮。對滿目、亂花狂絮。直恐好風光，盡隨伊歸去。○○一場寂寞憑誰訴。算
前言、總輕負。早知恁地難拼，悔不當時留住。其奈風流端正外，更別有、繫人
心處。一日不思量，也攢眉千度。

　　【晝夜樂其二】
秀香家住桃花徑。算神仙、纔堪並。層波細翦明眸，膩玉圓搓素頸。愛把歌喉當
筵逞。遏天邊，亂雲愁凝。言語似嬌鶯，一聲聲堪聽。○○洞房飲散簾幃靜。擁
香衾、歡心稱。金鑪麝嫋青煙，鳳帳燭搖紅影。無限狂心乘酒興。這歡娛、漸入
嘉境。猶自怨鄰雞，道秋宵不永。

　　【柳腰輕】
英英妙舞腰肢軟。章臺柳、昭陽燕。錦衣冠蓋，綺堂筵會，是處千金爭選。顧香
砌、絲管初調，倚輕風、佩環微顫。○○乍入霓裳促遍。逞盈盈、漸催檀板。慢
垂霞袖，急趨蓮步，進退奇容千變。算何止、傾國傾城，暫回眸、萬人腸斷。

　　【西江月】
鳳額繡簾高卷，獸鐶朱戶頻搖。兩竿紅日上花梢。春睡厭厭難覺。○○好夢狂隨
飛絮，閒愁穠勝香醪。不成雨暮與雲朝。又是韶光過了。


●	仙呂宮

   【傾杯樂】
禁漏花深，繡工日永，蕙風布暖。變韶景、都門十二，元宵三五，銀蟾光滿。連
雲複道凌飛觀。聳皇居麗，嘉氣瑞煙蔥蒨。翠華宵幸，是處層城閬苑。○○龍鳳
燭、交光星漢。對咫尺鼇山開羽扇。會樂府兩籍神仙，梨園四部絃管。向曉色、
都人未散。盈萬井、山呼鼇抃。願歲歲，天仗裏、長瞻鳳輦。

　　【笛家弄】
花發西園，草薰南陌，韶光明媚，乍晴輕暖清明後。水嬉舟動，禊飲筵開，銀塘
似染，金堤如繡。是處王孫，幾多游妓，往往攜纖手。遣離人、對嘉景，觸目傷
懷，盡成感舊。○○別久。帝城當日，蘭堂夜燭，百萬呼盧，畫閣春風，十千沽
酒。未省、宴處能忘管絃，醉裏不尋花柳。豈知秦樓，玉簫聲斷，前事難重偶。
空遺恨，望仙鄉，一晌消凝，淚沾襟袖。


●	大石調

   【傾杯樂】
皓月初圓，暮雲飄散，分明夜色如晴晝。漸消盡、醺醺殘酒。危閣迥、涼生襟袖
。追舊事、一晌凭闌久。如何媚容艷態，抵死孤歡偶。朝思暮想，自家空恁添清
瘦。○○算到頭、誰與伸剖。向道我別來，為伊牽繫，度歲經年，偷眼覷、也不
忍覷花柳。可惜恁、好景良宵，未曾略展雙眉暫開口。問甚時與你，深憐痛惜還
依舊。

　　【迎新春】
嶰管變青律，帝里陽和新布。晴景回輕煦。慶嘉節、當三五。列華燈、千門萬戶
。徧九陌、羅綺香風微度。十里然絳樹。鼇山聳、喧天簫鼓。○○漸天如水，素
月當午。香徑裏、絕纓擲果無數。更闌燭影花陰下，少年人、往往奇遇。太平時
、朝野多歡民康阜。隨分良聚。堪對此景，爭忍獨醒歸去。

　　【曲玉管】
隴首雲飛，江邊日晚，煙波滿目凭闌久。立望關河，蕭索千里清秋。忍凝眸。○
○杳杳神京，盈盈仙子，別來錦字終難偶。斷雁無憑，冉冉飛下汀洲。思悠悠。
○○暗想當初，有多少、幽歡佳會，豈知聚散難期，翻成雨恨雲愁。阻追游。每
登山臨水，惹起平生心事，一場消黯，永日無言，卻下層樓。

　　【滿朝歡】
花隔銅壺，露晞金掌，都門十二清曉。帝里風光爛漫，偏愛春杪。煙輕晝永，引
鶯囀上林，魚游靈沼。巷陌乍晴，香塵染惹，垂楊芳草。○○因念秦樓彩鳳，楚
觀朝雲，往惜曾迷歌笑。別來歲久，偶憶歡盟重到。人面桃花，未知何處，但掩
朱扉悄悄。盡日竚立無言，贏得淒涼懷抱。

　　【夢還京】
夜來匆匆飲散，敧枕背燈睡。酒力全輕，醉魂易醒，風揭簾櫳，夢斷披衣重起。
悄無寐。○○追悔當初，繡閣話別太容易。日許時、猶阻歸計。甚況味。旅館虛
度殘歲。想嬌媚。那裏獨守鴛幃靜，永漏迢迢，也應暗同此意。

　　【鳳銜杯】其一
有美瑤卿能染翰。千里寄、小詩長簡。想初襞苔牋，旋揮翠管紅窗畔。漸玉箸、
銀鉤滿。○○錦囊收，犀軸卷。常珍重、小齋吟玩。更寶若珠璣，置之懷袖時時
看。似頻見、千嬌面。

　　【鳳銜杯】其二
追悔當初孤深願。經年價、兩成幽怨。任越水吳山，似屏如障堪游玩。奈獨自、
慵抬眼。○○賞煙花，聽絃管。圖歡笑、轉加腸斷。更時展丹青，強拈書信頻頻
看。又爭似、親相見。

　　【鶴沖天】
閒窗漏永，月冷霜華墮。悄悄下簾幕，殘燈火。再三追往事，離魂亂、愁腸鎖。
無語沉吟坐。好天好景，未省展眉則箇。○○從前早是多成破。何況經歲月，相
拋嚲。假使重相見，還得似、舊時麼。悔恨無計那。迢迢良夜，自家只恁摧挫。

　　【受恩深】
雅致裝庭宇。黃花開淡濘。細香明艷盡天與。助秀色堪餐，向曉自有真珠露。剛
被金錢妒。擬買斷秋天，容易獨步。○○粉蝶無情蜂已去。要上金尊，惟有詩人
曾許。待宴賞重陽，恁時盡把芳心吐。陶令輕回顧。免憔悴東籬，冷煙寒雨。

　　【看花回】其一
屈指勞生百歲期。榮瘁相隨。利牽名惹逡巡過，奈兩輪、玉走金飛。紅顏成白發
，極品何為。○○塵事常多雅會稀。忍不開眉。畫堂歌管深深處，難忘酒琖花枝
。醉鄉風景好，攜手同歸。

　　【看花回】其二
玉墄金階舞舜干。朝野多歡。九衢三市風光麗，正萬家、急管繁絃。鳳樓臨綺陌
，嘉氣非煙。○○雅俗熙熙物態妍。忍負芳年。笑筵歌席連昏晝，任旗亭、斗酒
十千。賞心何處好，惟有尊前。

　　【柳初新】
東郊向曉星杓亞。報帝里、春來也。柳抬煙眼，花勻露臉，漸覺綠嬌紅奼。妝點
層臺芳榭。運神功、丹青無價。○○別有堯階試罷。新郎君、成行如畫。杏園風
細，桃花浪暖，競喜羽遷鱗化。徧九陌、相將游冶。驟香塵、寶鞍驕馬。

　　【兩同心】其一
嫩臉修蛾，淡勻輕掃。最愛學、宮體梳妝，偏能做、文人談笑。綺筵前、舞燕歌
雲，別有輕妙。○○飲散玉爐煙裊。洞房悄悄。錦帳裏、低語偏濃，銀燭下、細
看俱好。那人人，昨夜分明，許伊偕老。

　　【兩同心】其二
竚立東風，斷魂南國。花光媚、春醉瓊樓，蟾彩迥、夜游香陌。憶當時、酒戀花
迷，役損詞客。○○別有眼長腰搦。痛憐深惜。鴛會阻、夕雨淒飛，錦書斷、暮
雲凝碧。想別來，好景良時，也應相憶。

　　【女冠子】
斷雲殘雨。灑微涼、生軒戶。動清籟、蕭蕭庭樹。銀河濃淡，華星明滅，輕雲時
度。莎階寂靜無睹。幽蛩切切秋吟苦。疏篁一徑，流螢幾點，飛來又去。○○對
月臨風，空恁無眠耿耿，暗想舊日牽情處。綺羅叢裏，有人人、那回飲散，略曾
協鴛侶。因循忍便睽阻。相思不得長相聚。好天良夜，無端惹起，千愁萬緒。

　　【玉樓春】其一
昭華夜醮連清曙。金殿霓旌籠瑞霧。九枝擎燭燦繁星，百和焚香抽翠縷。○○香
羅薦地延真馭。萬乘凝旒聽秘語。卜年無用考靈龜，從此乾坤齊曆數。

　　【玉樓春】其二
鳳樓郁郁呈嘉瑞。降聖覃恩延四裔。醮臺清夜洞天嚴，公讌凌晨簫鼓沸。○○保
生酒勸椒香膩。延壽帶垂金縷細。幾行鵷鷺望堯雲，齊共南山呼萬歲。

　　【玉樓春】其三
皇都今夕知何夕。特地風光盈綺陌。金絲玉管咽春空，蠟炬蘭燈曉夜色。○○鳳
樓十二神仙宅。珠履三千鵷鷺客。金吾不禁六街游，狂殺雲蹤並雨跡。

　　【玉樓春】其四
星闈上笏金章貴。重委外臺疏近侍。百常天閣舊通班，九歲國儲新上計。○○太
倉日富中邦最。宣室夜思前席對。歸心怡悅酒腸寬，不泛千鍾應不醉。

　　【玉樓春】其五
閬風歧路連銀闕。曾許金桃容易竊。烏龍未睡定驚猜，鸚鵡能言防漏泄。○○匆
匆縱得鄰香雪。窗隔殘煙簾映月。別來也擬不思量，爭奈餘香猶未歇。


《樂章集　中卷》

●	雙調

   【雨霖鈴】
寒蟬淒切。對長亭晚，驟雨初歇。都門帳飲無緒，留戀處、蘭舟催發。執手相看
淚眼，竟無語凝噎。念去去、千里煙波，暮靄沉沉楚天闊。○○多情自古傷離別
。更那堪、冷落清秋節。今宵酒醒何處，楊柳岸、曉風殘月。此去經年，應是良
辰、好景虛設。便縱有、千種風情，更與何人說。

　　【定風波】
竚立長堤，淡蕩晚風起。驟雨歇、極目蕭疏，塞柳萬株，掩映箭波千里。走舟車
向此，人人奔名競利。念蕩子、終日驅驅，爭覺鄉關轉迢遞。○○何意。繡閣輕
拋，錦字難逢，等閒度歲。奈泛泛旅跡，厭厭病緒，邇來諳盡，宦游滋味。此情
懷、縱寫香牋，憑誰與寄。算孟光、爭得知我，繼日添憔悴。

　　【尉遲杯】
寵佳麗。算九衢紅粉皆難比。天然嫩臉修蛾，不假施朱描翠。盈盈秋水。恣雅態
、欲語先嬌媚。每相逢、月夕花朝，自有憐才深意。○○綢繆鳳枕鴛被。深深處
、瓊枝玉樹相倚。困極歡餘，芙蓉帳暖，別是惱人情味。風流事、難逢雙美。況
已斷、香雲為盟誓。且相將、共樂平生，未肯輕分連理。

　　【慢卷紬】
閒窗燭暗，孤幃夜永，敧枕難成寐。細屈指尋思，舊事前歡，都來未盡，平生深
意。到得如今，萬般追悔。空只添憔悴。對好景良辰，皺著眉兒，成甚滋味。○
○紅茵翠被。當時事、一一堪垂淚。怎生得依前，似恁偎香倚暖，抱著日高猶睡
。算得伊家，也應隨分，煩惱心兒裏。又爭似從前，淡淡相看，免恁牽繫

　　【征部樂】
雅歡幽會，良辰可惜虛拋擲。每追念、狂蹤舊跡。長祗恁、愁悶朝夕。憑誰去、
花衢覓。細說此中端的。道向我、轉覺厭厭，役夢勞魂苦相憶。○○須知最有，
風前月下，心事始終難得。但願我、蟲蟲心下，把人看待，長是初相識。況漸逢
春色。便是有、舉場消息。待這回、好好憐伊，更不輕離拆。

　　【佳人醉】
暮景蕭蕭雨霽。雲淡天高風細。正月華如水。金波銀漢，瀲灩無際。冷浸書帷夢
斷，卻披衣重起。臨軒砌。○○素光遙指。因念翠蛾，杳隔音塵何處，相望同千
里。盡凝睇。厭厭無寐。漸曉雕闌獨倚。

　　【迷仙引】
纔過笄年，初綰雲鬟，便學歌舞。席上尊前，王孫隨分相許。算等閒、酬一笑，
便千金慵覷。常祗恐、容易蕣華偷換，光陰虛度。○○已受君恩顧。好與花為主
。萬里丹霄，何妨攜手同歸去。永棄卻、煙花伴侶。免教人見妾，朝雲暮雨。

　　【御街行】其一
燔柴煙斷星河曙。寶輦回天步。端門羽衛簇雕闌，六樂舜韶先舉。鶴書飛下，雞
竿高聳，恩霈均寰。赤霜袍爛飄香霧。喜色成春煦。九儀三事仰天顏，八彩旋
生眉宇。椿齡無盡，蘿圖有慶，常作乾坤主。

　　【御街行】
前時小飲春庭院。悔放笙歌散。歸來中夜酒醺醺，惹起舊愁無限。雖看墜樓換馬
，爭奈不是鴛鴦伴。○○朦朧暗想如花面。欲夢還驚斷。和衣擁被不成眠，一枕
萬回千轉。惟有畫梁，新來雙燕，徹曙聞長歎。

　　【歸朝歡】
別岸扁舟三兩隻。葭葦蕭蕭風淅淅。沙汀宿雁破煙飛，溪橋殘月和霜白。漸漸分
曙色。路遙山遠多行役。往來人，只輪雙槳，盡是名利客。○○一望鄉關煙水隔
。轉覺歸心生羽翼。愁雲恨雨兩牽縈，新春殘臘相催逼。歲華都瞬息。浪萍風梗
誠何益。歸去來，玉樓深處，有箇人相憶。

　　【采蓮令】
月華收，雲淡霜天曙。西征客、此時情苦。翠娥執手送臨歧，軋軋開朱戶。千嬌
面、盈盈竚立，無言有淚，斷腸爭忍回顧。○○一葉蘭舟，便恁急槳凌波去。貪
行色、豈知離緒。萬般方寸，但飲恨，脈脈同誰語。更回首、重城不見，寒江天
外，隱隱兩三煙樹。

　　【秋夜月】
當初聚散。便喚作、無由再逢伊面。近日來、不期而會重歡宴。向尊前、閒暇裏
，斂著眉兒長歎。惹起舊愁無限。○○盈盈淚眼。漫向我耳邊，作萬般幽怨。奈
你自家心下，有事難見。待信真箇，恁別無縈絆。不免收心，共伊長遠。

　　【巫山一段雲】其一
六六真游洞，三三物外天。九班麟穩破非煙。何處按雲軒。○○昨夜麻姑陪宴。
又話蓬萊清淺。幾回山腳弄雲濤。仿佛見金鼇

　　【巫山一段雲】其二
琪樹羅三殿，金龍抱九關。上清真籍總群仙。朝拜五雲間。○○昨夜紫微詔下。
急喚天書使者。令齎瑤檢降彤霞。重到漢皇家。

　　【巫山一段雲】其三
清旦朝金母，斜陽醉玉龜。天風搖曳六銖衣。鶴背覺孤危。○○貪看海蟾狂戲。
不道九關齊閉。相將何處寄良宵。還去訪三茅。

　　【巫山一段雲】其四
閬苑年華永，嬉游別是情。人間三度見河清。一番碧桃成。○○金母忍將輕摘。
留宴鼇峰真客。紅狵閒臥吠斜陽。方朔敢偷嘗。

　　【巫山一段雲】其五
蕭氏賢夫婦，茅家好弟兄。羽輪飆駕赴層城。高會盡仙卿。○○一曲雲謠為壽。
倒盡金壺碧酒。醺酣爭撼白榆花。踏碎九光霞。

　　【婆羅門令】
昨宵裏、恁和衣睡。今宵裏、又恁和衣睡。小飲歸來，初更過、醺醺醉。中夜後
、何事還驚起。霜天冷，風細細。觸疏窗、閃閃燈搖曳。○○空床展轉重追想，
雲雨夢、任敧枕難繼。寸心萬緒，咫尺千里。好景良天，彼此空有相憐意。未有
相憐計。


●	小石調

   【法曲獻仙音】
追想秦樓心事，當年便約，于飛比翼。每恨臨歧處，正攜手、翻成雲雨離拆。念
倚玉偎香，前事頓輕擲。○○慣憐惜。饒心性，鎮厭厭多病，柳腰花態嬌無力。
早是乍清減，別後忍教愁寂。記取盟言，少孜煎、賸好將息。遇佳景、臨風對月
，事須時恁相憶。

　　【西平樂】
盡日憑高目，脈脈春情緒。嘉景清明漸近，時節輕寒乍暖，天氣纔晴又雨。煙光
淡蕩，妝點平蕪遠樹。黯凝竚。台榭好、鶯燕語。○○正是和風麗日，幾許繁紅
嫩綠，雅稱嬉游去。奈阻隔、尋芳伴侶。秦樓鳳吹，楚館雲約，空悵望、在何處
。寂寞韶華暗度。可堪向晚，村落聲聲杜宇。

　　【鳳棲梧】其一
簾內清歌簾外宴。雖愛新聲，不見如花面。牙板數敲珠一串，梁塵暗落琉璃盞。
○○桐樹花深孤鳳怨。漸遏遙天，不放行雲散。坐上少年聽不慣。玉山未倒腸先
斷。

　　【鳳棲梧】其二
竚倚危樓風細細。望極春愁，黯黯生天際。草色煙光殘照裏。無言誰會凭闌意。
○○擬把疏狂圖一醉。對酒當歌，強樂還無味。衣帶漸寬終不悔。為伊消得人憔
悴。
　　【鳳棲梧】其三
蜀錦地衣絲步障。屈曲回廊，靜夜閒尋訪。玉砌雕闌新月上。朱扉半掩人相望。
○○旋暖熏爐溫斗帳。玉樹瓊枝，迆邐相偎傍。酒力漸濃春思蕩。鴛鴦繡被翻紅
浪。

　　【法曲第二】
青翼傳情，香徑偷期，自覺當初草草。未省同衾枕，便輕許相將，平生歡笑。怎
生向、人間好事到頭少。漫悔懊。○○細追思，恨從前容易，致得恩愛成煩惱。
心下事千種，盡憑音耗。以此縈牽，等伊來、自家向道。洎相見，喜歡存問，又
還忘了。

　　【秋蕊香】
留不得。光陰催促，奈芳蘭歇，好花謝，惟頃刻。彩雲易散琉璃脆，驗前事端的
。○○風月夜，幾處前蹤舊跡。忍思憶。這回望斷，永作天涯隔。向仙島，歸冥
路，兩無消息。

　　【一寸金】
井絡天開，劍嶺雲橫控西夏。地勝異、錦里風流，蠶市繁華，簇簇歌臺舞榭。雅
俗多游賞，輕裘俊、靚妝艷冶。當春晝，摸石江邊，浣花溪畔景如畫。○○夢應
三刀，橋名萬里，中和政多暇。仗漢節、攬轡澄清，高掩武侯勳業，文翁風化。
台鼎須賢久，方鎮靜、又思命駕。空遺愛，兩蜀三川，異日成嘉話。


●	歇指調

   【永遇樂】其一
薰風解慍，晝景清和，新霽時候。火德流光，蘿圖薦祉，累慶金枝秀。璿樞繞電
，華渚流虹，是日挺生元后。纘唐虞垂拱，千載應期，萬靈敷祐。○○殊方異域
，爭貢琛賮，架巘航波奔湊。三殿稱觴，九儀就列，韶頀鏘金奏。藩侯瞻望彤庭
，親攜僚吏，競歌元首。祝堯齡、北極齊尊，南山共久。

　　【永遇樂】其二
天閣英游，內朝密侍，當世殊榮。漢守分麾，堯庭請瑞，方面憑心膂。風馳千騎
，雲擁雙旌，向曉洞開嚴署。擁朱轓、喜色歡聲，處處競歌來暮。○○吳王舊國
，今古江山秀異，人煙繁富。甘雨車行，仁風扇動，雅稱安黎庶。棠郊成政，槐
府登賢，非久定須歸去。且乘閒、孫閣長開，融尊盛舉。

　　【卜算子】
江楓漸老，汀蕙半凋，滿目敗紅衰翠。楚客登臨，正是暮秋天氣。引疏砧、斷續
殘陽裏。對晚景、傷懷念遠，新愁舊恨相繼。○○脈脈八千里。念兩處風情，萬
重煙水。雨歇天高，望斷翠峰十二。儘無言、誰會憑高意。縱寫得、離腸萬種，
奈歸雲誰寄。

　　【鵲橋仙】
屆征途，攜書劍，迢迢匹馬東去。慘懷，嗟少年易分難聚。佳人方恁繾綣，便忍
分鴛侶。當媚景，算密意幽歡，盡成輕負。○○此際寸腸萬緒。慘愁顏、斷魂無
語。和淚眼、片時幾番回顧。傷心脈脈誰訴。但黯然凝竚。暮煙寒雨。望秦樓何
處。

　　【浪淘沙】
夢覺、透窗風一線，寒燈吹息。那堪酒醒，又聞空階，夜雨頻滴。嗟因循、久作
天涯客。負佳人、幾許盟言，便忍把、從前歡會，陡頓翻成憂戚。○○愁極。再
三追思，洞房深處，幾度飲散歌闌，香暖鴛鴦被，豈暫時疏散，費伊心力。殢雲
尤雨，有萬般千種，相憐相惜。○○恰到如今，天長漏永，無端自家疏隔。知何
時、卻擁秦雲態，願低幃昵枕，輕輕細說與，江鄉夜夜，數寒更思憶。

　　【夏雲峰】
宴堂深。軒楹雨，輕壓暑氣低沉。花洞彩舟泛斝，坐繞清潯。楚臺風快，湘簟冷
、永日披襟。坐久覺、疏絃脆管，時換新音。○○越娥蘭態蕙心。逞妖艷、昵歡
邀寵難禁。筵上笑歌間發，舃履交侵。醉鄉深處，須盡興、滿酌高吟。向此免、
名韁利鎖，虛費光陰。

　　【浪淘沙令】
有箇人人。飛燕精神。急鏘環佩上華裀。促拍盡隨紅袖舉，風柳腰身。○○簌簌
輕裙。妙盡尖新。曲終獨立斂香塵。應是西施嬌困也，眉黛雙顰。

　　【荔枝香】
甚處尋芳賞翠，歸去晚。緩步羅襪生塵，來繞瓊筵看。金縷霞衣輕褪，似覺春游
倦。遙認，眾裏盈盈好身段。○○擬回首，又竚立、簾幃畔。素臉紅眉，時揭蓋
頭微見。笑整金翹，一點芳心在嬌眼。王孫空恁腸斷。


●	林鍾商

   【古傾杯】
凍水消痕，曉風生暖，春滿東郊道。遲遲淑景，煙和露潤，偏繞長堤芳草。斷鴻
隱隱歸飛，江天杳杳。遙山變色，妝眉淡掃。目極千里，閒倚危檣迥眺。○○動
幾許、傷春懷抱。念何處、韶陽偏早。想帝里看看，名園芳樹，爛漫鶯花好。追
思往昔年少。繼日恁、把酒聽歌，量金買笑。別後暗負，光陰多少。

　　【傾杯】
離宴殷勤，蘭舟凝滯，看看送行南浦。情知道世上，難使皓月長圓，彩雲鎮聚。
算人生、悲莫悲於輕別，最苦正歡娛，便分鴛侶。淚流瓊臉，梨花一枝春帶雨。
○○慘黛蛾、盈盈無緒。共黯然消魂，重攜纖手，話別臨行，猶自再三、問道君
須去。頻耳畔低語。知多少、他日深盟，平生丹素。從今盡把憑鱗羽。

　　【破陣樂】
露花倒影，煙蕪蘸碧，靈沼波暖。金柳搖風樹樹，繫彩舫龍舟遙岸。千步虹橋，
參差雁齒，直趨水殿。繞金堤、曼衍魚龍戲，簇嬌春羅綺，喧天絲管。霽色榮光
，望中似睹，蓬萊清淺。○○時見。鳳輦宸游，鸞觴禊飲，臨翠水、開鎬宴。兩
兩輕舠飛畫楫，競奪錦標霞爛。罄歡娛，歌魚藻，徘徊宛轉。別有盈盈游女，各
委明珠，爭收翠羽，相將歸遠。漸覺雲海沉沉，洞天日晚。

　　【雙聲子】
晚天蕭索，斷蓬蹤跡，乘興蘭棹東游。三吳風景，姑蘇臺榭，牢落暮靄初收。夫
差舊國，香徑沒、徒有荒丘。繁華處，悄無睹，惟聞麋鹿呦呦。○○想當年、空
運籌決戰，圖王取霸無休。江山如畫，雲濤煙浪，翻輸范蠡扁舟。驗前經舊史，
嗟漫載、當日風流。斜陽暮草茫茫，盡成萬古遺愁。

　　【陽臺路】
楚天晚。墜冷楓敗葉，疏紅零亂。冒征塵、匹馬驅驅，愁見水遙山遠。追念少年
時，正恁鳳幃，倚香偎暖。嬉游慣。又豈知、前歡雲雨分散。○○此際空勞回首
，望帝里、難收淚眼。暮煙衰草，算暗鎖、路歧無限。今宵又、依前寄宿，甚處
葦村山館。寒燈畔。夜厭厭、憑何消遣。

　　【內家嬌】
煦景朝升，煙光晝斂，疏雨夜來新霽。垂楊艷杏，絲軟霞輕，繡出芳郊明媚。處
處踏青鬬草，人人眷紅偎翠。奈少年、自有新愁舊恨，消遣無計。○○帝里。風
光當此際。正好恁攜佳麗。阻歸程迢遞。奈好景難留，舊歡頓棄。早是傷春情緒
，那堪困人天氣。但贏得、獨立高原，斷魂一餉凝睇。

　　【二郎神】
炎光謝。過暮雨、芳塵輕灑。乍露冷風清庭戶，爽天如水，玉鉤遙掛。應是星娥
嗟久阻，敘舊約、飆輪欲駕。極目處、亂雲暗度，耿耿銀河高瀉。○○閑雅。須
知此景，古今無價。運巧思、穿針樓上女，抬粉面、雲鬟相亞。鈿合金釵私語處
，算誰在、回廊影下。願天上人間，占得歡娛，年年今夜。

　　【醉蓬萊】
漸亭皋葉下，隴首雲飛，素秋新霽。華闕中天，鎖蔥蔥佳氣。嫩菊黃深，拒霜紅
淺，近寶階香砌。玉宇無塵，金莖有露，碧天如水。○○正值昇平，萬幾多暇，
夜色澄鮮，漏聲迢遞。南極星中，有老人呈瑞。此際宸游，鳳輦何處，度管絃清
脆。太液波翻，披香簾卷，月明風細。

　　【宣清】
殘月朦朧，小宴闌珊，歸來輕寒凜凜。背銀釭、孤館乍眠，擁重衾、醉魄猶噤。
永漏頻傳，前歡已去，離愁一枕。暗尋思、舊追游，神京風物如錦。○○念擲果
朋儕，絕纓宴會，當時曾痛飲。命舞燕翩翻，歌珠貫串，向玳筵前，盡是神仙流
品。至更闌、疏狂轉甚。更相將、鳳幃鴛寢。玉釵亂橫，任散盡高陽，這歡娛、
甚時重恁。

　　【錦堂春】
墜髻慵梳，愁蛾懶畫，心緒是事闌珊。覺新來憔悴，金縷衣寬。認得這疏狂意下
，向人誚譬如閒。把芳容整頓，恁地輕孤，爭忍心安。○○依前過了舊約，甚當
初賺我，偷翦雲鬟。幾時得歸來，香閣深關。待伊要、尤雲殢雨，纏繡衾、不與
同歡。儘更深、款款問伊，今後敢更無端。

　　【定風波】
自春來、慘綠愁紅，芳心是事可可。日上花梢，鶯穿柳帶，猶壓香衾臥。暖酥消
，膩雲嚲。終日厭厭倦梳裹。無那。恨薄情一去，錦書無箇。○○早知恁麼。悔
當初、不把雕鞍鎖。向雞窗、只與蠻牋象管，拘束教吟課。鎮相隨，莫拋躲。針
線閒拈伴伊坐。和我。免使年少，光陰虛過。

　　【訴衷情近】其一
雨晴氣爽，竚立江樓望處。澄明遠水生光，重疊暮山聳翠。遙認斷橋幽徑，隱隱
漁村，向晚孤煙起。○○殘陽裏。脈脈朱闌靜倚。黯然情緒，未飲先如醉。愁無
際。暮雲過了，秋光老盡，故人千里。竟日空凝睇。

　　【訴衷情近】其二
幽閨晝永，漸入清和氣序。榆錢飄滿閒階，蓮葉嫩生翠沼。遙望水邊幽徑，山崦
孤村，是處園林好。○○閒情悄。綺陌游人漸少。少年風韻，自覺隨春老。追前
好。帝城信阻，天涯目斷，暮雲芳草。竚立空殘照。

　　【留客住】
偶登眺。凭小闌、艷陽時節，乍晴天氣，是處閒花芳草。遙山萬疊雲散，漲海千
里，潮平波浩渺。煙村院落，是誰家綠樹，數聲啼鳥。○○旅情悄。遠信沈沈，
離魂杳杳。對景傷懷，度日無言誰表。惆悵舊歡何處，後約難憑，看看春又老。
盈盈淚眼，望仙鄉，隱隱斷霞殘照。

　　【迎春樂】
近來憔悴人驚怪。為別後、相思煞。我前生、負你愁煩債。便苦恁難開解。○○
良夜永、牽情無計奈。錦被裏、餘香猶在。怎得依前燈下，恣意憐嬌態。

　　【隔簾聽】
咫尺鳳衾鴛帳，欲去無因到。蝦鬚窣地重門悄。認繡履頻移，洞房杳杳。強語笑
。逞如簧、再三輕巧。○○梳妝早。琵琶閒抱。愛品相思調。聲聲似把芳心告。
隔簾聽，贏得斷腸多少。恁煩惱。除非共伊知道。

　　【鳳歸雲】
戀帝里，金谷園林，平康巷陌，觸處繁華，連日疏狂，未嘗輕負，寸心雙眼。況
佳人、盡天外行雲，掌上飛燕。向玳筵、一一皆妙選。長是因酒沈迷，被花縈絆
。○○更可惜、淑景亭臺，暑天枕簟。霜月夜涼，雪霰朝飛，一歲風光，盡堪隨
分，俊游清宴。算浮生事，瞬息光陰，錙銖名宦。正歡笑，試恁暫時分散。卻是
恨雨愁雲，地遙天遠。

　　【拋球樂】
曉來天氣濃淡，微雨輕灑。近清明，風絮巷陌，煙草池塘，盡堪圖畫。艷杏暖、
妝臉勻開，弱柳困、宮腰低亞。是處麗質盈盈，巧笑嬉嬉，手簇鞦韆架。戲綵球
羅綬，金雞芥羽，少年馳騁，芳郊綠野。占斷五陵游，奏脆管、繁絃聲和雅。○
○向名園深處，爭柅畫輪，競羈寶馬。取次羅列杯盤，就芳樹、綠陰紅影下。舞
婆娑，歌宛轉，彷彿鶯嬌燕奼。寸珠片玉，爭似此、濃歡無價。任他美酒，十千
一斗，飲竭仍解金貂貰。恣幕天席地，陶陶盡醉太平，且樂唐虞景化。須信艷陽
天，看未足、已覺鶯花謝。對綠蟻翠蛾，怎忍輕捨。

　　【集賢賓】
小樓深巷狂游徧，羅綺成叢。就中堪人屬意，最是蟲蟲。有畫難描雅態，無花可
比芳容。幾回飲散良宵永，鴛衾暖、鳳枕香濃。算得人間天上，惟有兩心同。○
○近來雲雨忽西東。煩惱損情悰。縱然偷期暗會，長是匆匆。爭似和鳴偕老，免
教斂翠啼紅。眼前時、暫疏歡宴，盟言在、更莫忡忡。待作真箇宅院，方信有初
終
。

　　【殢人嬌】
當日相逢，便有憐才深意。歌筵罷、偶同鴛被。別來光景，看看經歲。昨夜裏、
方把舊歡重繼。○○曉月將沈，征驂已鞴。愁腸亂、又還分袂。良辰好景，恨浮
名牽繫。無分得、與你恣情濃睡。

　　【思歸樂】
天幕清和堪宴聚。想得盡、高陽儔侶。皓齒善歌長袖舞。漸引入、醉鄉深處。○
○晚歲光陰能幾許。這巧宦、不須多取。共君把酒聽杜宇。解再三、勸人歸去。

　　【應天長】
殘蟬漸絕。傍碧砌修梧，敗葉微脫。風露淒清，正是登高時節。東籬霜乍結。綻
金蕊、嫩香堪折。聚宴處，落帽風流，未饒前哲。○○把酒與君說。恁好景佳辰
，怎忍虛設。休效牛山，空對江天凝咽。塵勞無暫歇。遇良會、賸偷歡悅。歌聲
闋。杯興方濃，莫便中輟。

　　【合歡帶】
身材兒、早是妖嬈。算風措、實難描。一個肌膚渾似玉，更都來、占了千嬌。妍
歌艷舞，鶯慚巧舌，柳妒纖腰。自相逢，便覺韓娥價減，飛燕聲消。○○桃花零
落，溪水潺湲，重尋仙徑非遙。莫道千金酬一笑，便明珠、萬斛須邀。檀郎幸有
，凌雲詞賦，擲果風標。況當年，便好相攜，鳳樓深處吹簫。

　　【少年游】其一
長安古道馬遲遲。高柳亂蟬棲。夕陽島外，秋風原上，目斷四天垂。○○歸雲一
去無蹤跡，何處是前期。狎興生疏，酒徒蕭索，不似去年時。

　　【少年游】其二
參差煙樹灞陵橋。風物盡前朝。衰楊古柳，幾經攀折，憔悴楚宮腰。○○夕陽閒
淡秋光老，離思滿蘅皋。一曲陽關，斷腸聲盡，獨自凭蘭橈。

　　【少年游】其三
層波瀲灩遠山橫。一笑一傾城。酒容紅嫩，歌喉清麗，百媚坐中生。牆頭馬上初
相見，不準擬、恁多情。昨夜杯闌，洞房深處，特地快逢迎。

　　【少年游】其四
世間尤物意中人。輕細好腰身。香幃睡起，發妝酒釅，紅臉杏花春。○○嬌多愛
把齊紈扇，和笑掩朱唇。心性溫柔，品流閒雅，不稱在風塵。

　　【少年游】其五
淡黃衫子鬱金裙。長憶箇人人。文談閒雅，歌喉清麗，舉措好精神。○○當初為
倚深深寵，無箇事、愛嬌瞋。想得別來，舊家模樣，只是翠蛾顰。

　　【少年游】其六
鈴齋無訟宴游頻。羅綺簇簪紳。施朱傅粉，豐肌清骨，容態盡天真。○○舞裀歌
扇花光裏，翻回雪、駐行雲。綺席闌珊，鳳燈明滅，誰是意中人。

　　【少年游】其七
簾垂深院冷蕭蕭。花外漏聲遙。青燈未滅，紅窗閒臥，魂夢去迢迢。○○薄情漫
有歸消息，鴛鴦被、半香消。試問伊家，阿誰心緒，禁得恁無憀。

　　【少年游】其八
一生贏得是淒涼。追前事、暗心傷。好天良夜，深屏香被，爭忍便相忘。○○王
孫動是經年去，貪迷戀、有何長。萬種千般，把伊情分，顛倒儘猜量。

　　【少年游】其九
日高花榭懶梳頭。無語倚妝樓。修眉斂黛，遙山橫翠，相對結春愁。○○王孫走
馬長楸陌，貪迷戀、少年游。似恁疏狂，費人拘管，爭似不風流。

　　【少年游】其十
佳人巧笑值千金。當日偶情深。幾回飲散，燈殘香暖，好事盡鴛衾。○○如今萬
水千山阻，魂杳杳、信沈沈。孤棹煙波，小樓風月，兩處一般心。

　　【長相思】
畫鼓喧街，蘭燈滿市，皎月初照嚴城。清都絳闕夜景，風傳銀箭，露靉金莖。巷
陌縱橫。過平康款轡，緩聽歌聲。鳳燭熒熒。那人家、未掩香屏。○○向羅綺叢
中，認得依稀舊日，雅態輕盈。嬌波艷冶，巧笑依然，有意相迎。牆頭馬上，漫
遲留、難寫深誠。又豈知、名宦拘檢，年來減盡風情。

　　【尾犯】
晴煙冪冪。漸東郊芳草，染成輕碧。野塘風暖，游魚動觸，冰嘶微坼。幾行斷雁
，旋次第、歸霜磧。詠新詩，手撚江梅，故人贈我春色。○○似此光陰催逼。念
浮生、不滿百。雖照人軒冕，潤屋珠金，於身何益。一種勞心力。圖利祿，殆非
長策。除是恁、點檢笙歌，訪尋羅綺消得。

　　【木蘭花】
心娘自小能歌舞。舉意動容皆濟楚。解教天上念奴羞，不怕掌中飛燕妒。○○玲
瓏繡扇花藏語。宛轉香茵雲襯步。王孫若擬贈千金，只在畫樓東畔住。

　　【木蘭花】其一
佳娘捧板花鈿簇。唱出新聲群艷伏。金鵝扇掩調纍纍，文杏梁高塵簌簌。○○鸞
吟鳳嘯清相續。管烈弦焦爭可逐。何當夜召入連昌，飛上九天歌一曲。

　　【木蘭花】其二
蟲娘舉措皆溫潤。每到婆娑偏恃俊。香檀敲緩玉纖遲，畫鼓聲催蓮步緊。○○貪
為顧盼誇風韻。往往曲終情未盡。坐中年少暗消魂，爭問青鸞家遠近。

　　【木蘭花】其三
酥娘一搦腰肢裊。回雪縈塵皆盡妙。幾多狎客看無厭，一輩舞童功不到。○○星
眸顧拍精神峭。羅袖迎風身段小。而今長大懶婆娑，只要千金酬一笑。

　　【駐馬聽】
鳳枕鸞帷。二三載，如魚似水相知。良天好景，深憐多愛，無非盡意依隨。奈何
伊。恣性靈、忒煞些兒。無事孜煎，萬回千度，怎忍分離。○○而今漸行漸遠，
漸覺雖悔難追。漫恁寄消息，終久奚為。也擬重論繾綣，爭奈翻覆思維。縱再會
，只恐恩情，難似當時。

　　【訴衷情】
一聲畫角日西曛。催促掩朱門。不堪更倚危闌，腸斷已消魂。○○年漸晚，雁空
頻。問無因。思心欲碎，愁淚難收，又是黃昏。


●	中呂調

   【戚氏】
晚秋天。一霎微雨灑庭軒。檻菊蕭疏，井梧零亂惹殘煙。淒然。望鄉關。飛雲黯
淡夕陽間。當時宋玉悲感，向此臨水與登山。遠道迢遞，行人淒楚，倦聽隴水潺
湲。正蟬吟敗葉，蛩響衰草，相應喧喧。○○孤館度日如年。風露漸變，悄悄至
更闌。長天淨，絳河清淺，皓月嬋娟。思綿綿。夜永對景，那堪屈指，暗想從前
。未名未祿，綺陌紅樓，往往經歲遷延。○○帝里風光好，當年少日，暮宴朝歡
。況有狂朋怪侶，遇當歌、對酒競留連。別來迅景如梭，舊游似夢，煙水程何限
。念利名、憔悴長縈絆。追往事、空慘愁顏。漏箭移、稍覺輕寒。聽嗚咽、畫角
數聲殘。對閒窗畔，停燈向曉，抱影無眠。

　　【輪台子】
一枕清宵好夢，可惜被、鄰雞喚覺。匆匆策馬登途，滿目淡煙衰草。前驅風觸鳴
珂，過霜林、漸覺驚棲鳥。冒征塵遠況，自古淒涼長安道。行行又歷孤村，楚天
闊、望中未曉。○○念勞生，惜芳年壯歲，離多歡少。歎斷梗難停，暮雲漸杳。
但黯黯魂消，寸腸憑誰表。恁馳驅、何時是了。又爭似、卻返瑤京，重買千金笑
。

　　【引駕行】
虹收殘雨。蟬嘶敗柳長堤暮。背都門、動消黯，西風片帆輕舉。愁睹。泛畫鷁翩
翩，靈鼉隱隱下前浦。忍回首、佳人漸遠，想高城、隔煙樹。○○幾許。秦樓永
晝，謝閣連宵奇遇。算贈笑千金，酬歌百琲，盡成輕負。南顧。念吳邦越國，風
煙蕭索在何處。獨自箇、千山萬水，指天涯去。

　　【彩雲歸】
蘅皋向晚艤輕航。卸雲帆、水驛魚鄉。當暮天、霽色如晴晝，江練靜、皎月飛光
。那堪聽、遠村羌管，引離人斷腸。此際浪萍風梗，度歲茫茫。○○堪傷。朝歡
暮散，被多情、賦與淒涼。別來最苦，襟袖依約，尚有餘香。算得伊、鴛衾鳳枕
，夜永爭不思量。牽情處，惟有臨歧，一句難忘。

　　【洞仙歌】
佳景留心慣。況少年彼此，風情非淺。有笙歌巷陌，綺羅庭院。傾城巧笑如花面
。恣雅態、明眸回美盼。同心綰。算國艷仙材，翻恨相逢晚。○○繾綣。洞房悄
悄，繡被重重，夜永歡餘，共有海約山盟，記得翠雲偷翦。和鳴彩鳳于飛燕。閒
柳徑花陰攜手徧。情眷戀。向其間、密約輕憐事何限。忍聚散。況已結深深願。
願人間天上，暮雲朝雨長相見。

　　【離別難】
花謝水流倏忽，嗟年少光陰。有天然、蕙質蘭心。美韶容、何啻值千金。便因甚
、翠弱紅衰，纏綿香體，都不勝任。算神仙、五色靈丹無驗，中路委瓶簪。○○
人悄悄，夜沈沈。閉香閨、永棄鴛衾。想嬌魂媚魄非遠，縱洪都方士也難尋。最
苦是、好景良天，尊前歌笑，空想遺音。望斷處，杳杳巫峰十二，千古暮雲深。

　　【擊梧桐】
香靨深深，姿姿媚媚，雅格奇容天與。自識伊來，便好看承，會得妖嬈心素。臨
歧再約同歡，定是都把、平生相許。又恐恩情，易破難成，未免千般思慮。○○
近日書來，寒喧而已，苦沒忉忉言語。便認得、聽人教當，擬把前言輕負。見說
蘭臺宋玉，多才多藝善詞賦。試與問、朝朝暮暮。行雲何處去。

　　【夜半樂】
凍雲黯淡天氣，扁舟一葉，乘興離江渚。渡萬壑千巖，越溪深處。怒濤漸息，樵
風乍起，更聞商旅相呼。片帆高舉。泛畫鷁、翩翩過南浦。○○望中酒旆閃閃，
一簇煙村，數行霜樹。殘日下，漁人鳴榔歸去。敗荷零落，衰楊掩映，岸邊兩兩
三三，浣沙游女。避行客、含羞笑相語。○○到此因念，繡閣輕拋，浪萍難駐。
歎後約丁寧竟何據。慘離懷，空恨歲晚歸期阻。凝淚眼、杳杳神京路。斷鴻聲遠
長天暮。

　　【祭天神】
歎笑筵歌席輕拋嚲。背孤城、幾舍煙村停畫舸。更深釣叟歸來，數點殘燈火。被
連綿宿酒醺醺，愁無那。寂寞擁、重衾臥。○○又聞得、行客扁舟過。篷窗近，
蘭棹急，好夢還驚破。念平生、單棲蹤跡，多感情懷，到此厭厭，向曉披衣坐。

　　【過澗歇近】
淮楚。曠望極，千里火雲燒空，盡日西郊無雨。厭行旅。數幅輕帆旋落，艤棹蒹
葭浦。避畏景，兩兩舟人夜深語。○○此際爭可，便恁奔名競利去。九衢塵裏，
衣冠冒炎暑。回首江鄉，月觀風亭，水邊石上，幸有散髮披襟處。


《樂章集　下卷》

●	中宮調

   【安公子】
長川波瀲灩。楚鄉淮岸迢遞，一雲煙汀雨過，芳草青如染。驅驅攜書劍。當此好
天好景，自覺多愁多病，行役心情厭。○○望處曠野沈沈，暮雲黯黯。行侵夜色
，又是急槳投村店。認去程將近，舟子相呼，遙指漁燈一點。

　　【菊花新】
欲掩香幃論繾綣。先斂雙蛾愁夜短。催促少年郎，先去睡、鴛衾圖暖。○○須臾
放了殘針線。脫羅裳、恣情無限。留取帳前燈，時時待、看伊嬌面。

　　【過澗歇近】
酒醒。夢纔覺，小閣香炭成煤，洞戶銀蟾移影。人寂靜。夜永清寒，翠瓦霜凝。
疏簾風動，漏聲隱隱，飄來轉愁聽。○○怎向心緒，近日厭厭長似病。鳳樓咫尺
，佳期杳無定。展轉無眠，粲枕冰冷。香虯煙斷，是誰與把重衾整。

　　【輪臺子】
霧斂澄江，煙消藍光碧。彤霞襯遙天，掩映斷續，半空殘月。孤村望處人寂寞，
聞釣叟、甚處一聲羌笛。九疑山畔纔雨過，斑竹作、血痕添色。感行客。翻思故
國，恨因循阻隔。路久沈消息。○○正老松枯柏情如織。聞野猿啼，愁聽得。見
釣舟初出，芙蓉渡頭，鴛鴦灘側。干名利祿終無益。念歲歲間阻，迢迢紫陌。翠
蛾嬌艷，從別後經今，花開柳拆傷魂魄。利名牽役。又爭忍、把光景拋擲。


●	平調

   【望漢月】
明月明月明月。爭奈乍圓還缺。恰如年少洞房人，暫歡會、依前離別。○○小樓
凭檻處，正是去年時節。千里清光又依舊，奈夜永、厭厭人絕。

　　【歸去來】
初過元宵三五。慵困春情緒。燈月闌珊嬉游處。游人盡、厭歡聚。○○憑仗如花
女。持杯謝、酒朋詩侶。餘酲更不禁香醑。歌筵罷、且歸去。

　　【燕歸梁】
織錦裁篇寫意深。字值千金。○○回披玩一愁吟。腸成結、淚盈襟。○○幽歡已
散前期遠，無憀賴、是而今。密憑歸雁寄芳音。恐冷落、舊時心。

　　【八六子】
如花貌。當來便約，永結同心偕老。為妙年、俊格聰明，凌厲多方憐愛，何期養
成心性近，元來都不相表。漸作分飛計料。○○稍覺因情難供，恁殛惱。爭克罷
同歡笑。已是斷絃尤續，覆水難收，常向人前誦談，空遣時傳音耗。謾悔懊。此
事何時壞了。

　　【長壽樂】
尤紅殢翠。近日來、陡把狂心牽繫。羅綺叢中，笙歌宴上，有箇人人可意。解嚴
妝巧笑，取次言談成嬌媚。知幾度、密約秦樓盡醉。仍攜手，眷戀香衾繡被。○
○情漸美。算好把、夕雨朝雲相繼。便是仙禁春深，御鑪香裊，臨軒親試。對天
顏咫尺，定然魁甲登高第。待恁時、等著回來賀喜。好生地。賸與我兒利市。


●	仙呂調

   【望海潮】
東南形勝，三吳都會，錢塘自古繁華。煙柳畫橋，風簾翠幕，參差十萬人家。雲
樹繞堤沙。怒濤卷霜雪，天塹無涯。市列珠璣，戶盈羅綺競豪奢。○○重湖疊巘
清嘉。有三秋桂子，十里荷花。羌管弄晴，菱歌泛夜，嬉嬉釣叟蓮娃。千騎擁高
牙。乘醉聽簫鼓，吟賞煙霞。異日圖將好景，歸去鳳池誇。

　　【如魚水】其一
輕靄浮空，亂峰倒影，瀲灩十里銀塘。繞岸垂楊。紅樓朱閣相望。芰荷香。雙雙
戲、鸂鶒鴛鴦。乍雨過、蘭芷汀洲，望中依約似瀟湘。○○風淡淡，水茫茫。動
一片晴光。畫舫相將。盈盈紅粉清商。紫薇郎。修禊飲、且樂仙鄉。更歸去，徧
歷鑾坡鳳沼，此景也難忘。

　　【如魚水】其二
帝里疏散，數載酒縈花繫，九陌狂游。良景對珍筵惱，佳人自有風流。勸瓊甌。
絳唇啟、歌發清幽。被舉措、藝足才高，在處別得艷姬留。○○浮名利，擬拼休
。是非莫掛心頭。富貴豈由人，時會高志須酬。莫閒愁。共綠蟻、紅粉相尤。向
繡幄，醉倚芳恣睡，算除此外何求。

　　【玉蝴蝶】其一
望處雨收雲斷，憑闌悄悄，目送秋光。晚景蕭疏，堪動宋玉悲涼。水風輕、蘋花
漸老，月露冷、梧葉飄黃。遣情傷。故人何在，煙水茫茫。○○難忘。文期酒會
，幾辜風月，屢變星霜。海闊山遙，未知何處是瀟湘。念雙燕、難憑遠信，指暮
天、空識歸航。黯相望。斷鴻聲裏，立盡斜陽。

　　【玉蝴蝶】其二
漸覺芳郊明媚，夜來膏雨，一灑塵埃。滿目淺桃深杏，露染風裁。銀塘靜、魚鱗
簟展，煙岫翠、龜甲屏開。殷晴雷。雲中鼓吹，游徧蓬萊。○○徘徊。隼旟前後
，三千珠履，十二金釵。雅俗熙熙，下車成宴盡春臺。好雍容、東山妓女，堪笑
傲、北海尊罍。且追陪。鳳池歸去，那更重來。

　　【玉蝴蝶】其三
是處小街斜巷，爛游花館，連醉瑤卮。選得芳容端麗，冠絕吳姬。絳唇輕、笑歌
盡雅，蓮步穩、舉措皆奇。出屏幃。倚風情態，約素腰肢。○○當時。綺羅叢裏
，知名雖久，識面何遲。見了千花萬柳，比並不如伊。未同歡、寸心暗許，欲話
別、纖手重攜。結前期。美人才子，合是相知。

　　【玉蝴蝶】其四
誤入平康小巷，畫檐深處，珠箔微褰。羅綺叢中，偶認舊識嬋娟。翠眉開、嬌橫
遠岫，綠鬢嚲、濃染春煙。憶情牽。粉牆曾恁，窺宋三年。○○遷延。珊瑚筵上
，親持犀管，旋疊香牋。要索新詞，殢人含笑立尊前。按新聲、珠喉漸穩，想舊
意、波臉增妍。苦留連。鳳衾鴛枕，忍負良天。

　　【玉蝴蝶】其五
淡蕩素商行暮，遠空雨歇，平野煙收。滿目江山，堪助楚客冥搜。素光動、雲濤
漲晚，紫翠冷、霜巘橫秋。景清幽。渚蘭香謝，汀樹紅愁。○○良儔。西風吹帽
，東籬攜酒，共結歡游。淺酌低吟，坐中俱是飲家流。對殘暉、登臨休歎，賞令
節、酩酊方酬。且相留。眼前尤物，琖裏忘憂。

　　【滿江紅】其一
暮雨初收，長川靜、征帆夜落。臨島嶼、蓼煙疏淡，葦風蕭索。幾許漁人飛短艇
，盡載燈火歸村落。遣行客、當此念回程，傷飄泊。○○桐江好，煙漠漠。波似
染，山如削。繞嚴陵灘畔，鷺飛魚躍。游宦區區成底事，平生況有雲泉約。歸去
來、一曲仲宣吟，從軍樂。

　　【滿江紅】其二
訪雨尋雲，無非是、奇容艷色。就中有、天真妖麗，自然標格。惡發姿顏歡喜面
，細追想處皆堪惜。自別後、幽怨與閑愁，成堆積。○○鱗鴻阻，無信息。夢魂
斷，難尋覓。儘思量，休又怎生休得。誰恁多情憑向道，縱來相見且相憶。便不
成、常遣似如今，輕拋擲。

　　【滿江紅】其三
萬恨千愁，將少年、衷腸牽繫。殘夢斷、酒醒孤館，夜長無味。可惜許枕前多少
意，到如今兩總無終始。獨自箇、贏得不成眠，成憔悴。○○添傷感，將何計。
空只恁，厭厭地。無人處思量，幾度垂淚。不會得都來些子事，甚恁底抵死難拚
棄。待到頭、終久問伊看，如何是。

　　【滿江紅】其四
匹馬驅驅，搖征轡、溪邊谷畔。望斜日西照，漸沉山半。兩兩棲禽歸去急，對人
相並聲相喚。似笑我、獨自向長途，離魂亂。○○中心事，多傷感。人是宿，前
村館。想鴛衾今夜，共他誰暖。惟有枕前相思淚，背燈彈了依前滿。怎忘得、香
閣共伊時，嫌更短。

　　【洞仙歌】
乘興，閒泛蘭舟，渺渺煙波東去。淑氣散幽香，滿蕙蘭汀渚。綠蕪平畹，和風輕
暖，曲岸垂楊，隱隱隔、桃花圃。芳樹外，閃閃酒旗遙舉。○○羈旅。漸入三吳
風景，水村漁市。閒思更遠神京，拋擲幽會小歡何處。不堪獨倚危檣，凝情西望
日邊，繁華地、歸程阻。空自歎當時，言約無據。傷心最苦。竚立對、碧雲將暮
。關河遠，怎奈向、此時情緒

　　【引駕行】
紅塵紫陌，斜陽暮草長安道，是離人、斷魂處，迢迢匹馬西征。新晴。韶光明媚
，輕煙淡薄和氣暖，望花村、路隱映，搖鞭時過長亭。愁生。傷鳳城仙子，別來
千里重行行。又記得臨歧，淚眼濕、蓮臉盈盈。○○消凝。花朝月夕，最苦冷落
銀屏。想媚容、耿耿無眠，屈指已算回程。相縈。空萬般思憶，爭如歸去睹傾城
。向繡幃、深處並枕，說如此牽情。

　　【望遠行】
長空降瑞，寒風翦，淅淅瑤花初下。亂飄僧舍，密灑歌樓，迤邐漸迷鴛瓦。好是
漁人，披得一蓑歸去，江上晚來堪畫。滿長安，高卻旗亭酒價。○○幽雅。乘興
最宜訪戴，泛小棹、越溪瀟灑。皓鶴奪鮮，白鷳失素，千里廣鋪寒野。須信幽蘭
歌斷，彤雲收盡，別有瑤臺瓊榭。放一輪明月，交光清夜。

　　【八聲甘州】
對瀟瀟、暮雨灑江天，一番洗清秋。漸霜風淒慘，關河冷落，殘照當樓。是處紅
衰翠減，苒苒物華休。惟有長江水，無語東流。○○不忍登高臨遠，望故鄉渺邈
，歸思難收。歎年來蹤跡，何事苦淹留。想佳人、妝樓顒望，誤幾回、天際識歸
舟。爭知我、倚闌干處，正恁凝愁。

　　【臨江仙】
夢覺小庭院，冷風淅淅，疏雨瀟瀟。綺窗外，秋聲敗葉狂飄。心搖。奈寒漏永，
孤幃悄，淚燭空燒。無端處，是繡衾鴛枕，閒過清宵。○○蕭條。牽情繫恨，爭
向年少偏饒。覺新來、憔悴舊日風標。魂消。念歡娛事，煙波阻、後約方遙。還
經歲，問怎生禁得，如許無聊。

　　【竹馬子】
登孤壘荒涼，危亭曠望，靜臨煙渚。對雌霓掛雨，雄風拂檻，微收煩暑。漸覺一
葉驚秋，殘蟬噪晚，素商時序。覽景想前歡，指神京，非霧非煙深處。○○向此
成追感，新愁易積，故人難聚。憑高盡日凝竚。贏得消魂無語。極目霽靄霏微，
暝鴉零亂，蕭索江城暮。南樓畫角，又送殘陽去。

　　【小鎮西】
意中有箇人，芳顏二八。天然俏、自來奸黠。最奇絕。是笑時、媚靨深深，百態
千嬌，再三偎著，再三香滑。○○久離缺。夜來魂夢裏，尤花殢雪。分明似舊家
時節。正歡悅。被鄰雞喚起，一場寂寥，無眠向曉，空有半窗殘月。

　　【小鎮西犯】
水鄉初禁火，青春未老。芳菲滿、柳汀煙島。波際紅幃縹緲。儘杯盤小。歌祓禊
，聲聲諧楚調。○○路繚繞。野橋新市裏，花穠妓好。引游人、兢來喧笑。酩酊
誰家年少。任玉山倒。家何處，落日眠芳草。

　　【迷神引】
一葉扁舟輕帆卷。暫泊楚江南岸。孤城暮角，引胡茄怨。水茫茫，平沙雁、旋驚
散。煙斂寒林簇，畫屏展。天際遙山小，黛眉淺。○○舊賞輕拋，到此成游宦。
覺客程勞，年光晚。異鄉風物，忍蕭索、當愁眼。帝城賒，秦樓阻，旅魂亂。芳
草連空闊，殘照滿。佳人無消息，斷雲遠。

　　【促拍滿路花】
香靨融春雪，翠鬢嚲秋煙。楚腰纖細正笄年。鳳幃夜短，偏愛日高眠。起來貪顛
耍，只恁殘卻黛眉，不整花鈿。○○有時攜手閒坐，偎倚綠窗前。溫柔情態儘人
憐。畫堂春過，悄悄落花天。最是嬌痴處，尤殢檀郎，未敢拆了鞦韆。

　　【六麼令】
淡煙殘照，搖曳溪光碧。溪邊淺桃深杏，迤邐染春色。昨夜扁舟泊處，枕底當灘
磧。波聲漁笛。驚回好夢，夢裏欲歸歸不得。○○展轉翻成無寐，因此傷行役。
思念多媚多嬌，咫尺千山隔。都為深情密愛，不忍輕離拆。好天良夕。鴛帷寂寞
，算得也應暗相憶。

　　【剔銀燈】
何事春工用意。繡畫出、萬紅千翠。艷杏夭桃，垂楊芳草，各鬬雨膏煙膩。如斯
佳致。早晚是、讀書天氣。○○漸漸園林明媚。便好安排歡計。論籃買花，盈車
載酒，百琲千金邀妓。何妨沈醉。有人伴、日高春睡。

　　【紅窗聽】
如削肌膚紅玉瑩。舉措有、許多端正。二年三歲同鴛寢。表溫柔心性。別後無非
良夜永。如何向、名牽利役，歸期未定。算伊心裏，卻冤人薄幸。

　　【臨江仙】
鳴珂碎撼都門曉，旌幢擁下天人。馬搖金轡破香塵。壺漿盈路，勸動帝城春。○
○揚州曾是追游地，酒臺花徑猶存。鳳簫依舊月中聞。荊王魂夢，應認嶺頭雲。

　　【鳳歸雲】
向深秋，雨餘爽氣肅西郊。陌上夜闌，襟袖起涼飆。天末殘星，流電未滅，閃閃
隔林梢。又是曉雞聲斷，陽烏光動，漸分山路迢迢。○○驅驅行役，苒苒光陰，
繩頭利祿，蝸角功名，畢竟成何事，漫相高。拋擲雲泉，狎玩塵土，壯節等閒消
。幸有五湖煙浪，一船風月，會須歸去老漁樵。

　　【女冠子】
淡煙飄薄。鶯花謝、清和院落。樹陰翠、密葉成幄。麥秋霽景，夏雲忽變奇峰、
倚寥廓。波暖銀塘，漲新萍綠魚躍。想端憂多暇，陳王是日，嫩苔生閣。○○正
鑠石天高，流金晝永，楚榭光風轉蕙，披襟處、波翻翠幕。以文會友，沈李浮瓜
忍輕諾。別館清閒，避炎蒸、豈須河朔。但尊前隨分，雅歌艷舞，盡成歡樂。

　　【玉山枕】
驟雨新霽。蕩原野、清如洗。斷霞散彩，殘陽倒影，天外雲峰，數朵相倚。露荷
煙芰滿池塘，見次第、幾番紅翠。當是時、河朔飛觴，避炎蒸，想風流堪繼。○
○晚來高樹清風起。動簾幕、生秋氣。畫樓晝寂，蘭臺夜靜，舞艷歌姝，漸任羅
綺。訟閒時泰足風情，便爭奈、雅歌都廢。省教成、幾闋清歌，盡新聲，好尊前
重理。

　　【減字木蘭花】
花心柳眼。郎似游絲常惹絆。慵困誰憐。繡線金針不喜穿。○○深房密宴。爭向
好天多聚散。綠鎖窗前。幾日春愁廢管絃。

　　【木蘭花令】
有箇人人真堪羨。問著佯羞回卻面。你若無意向他人，為甚夢中頻相見。○○不
如聞早還卻願。免使牽人虛魂亂。風流腸肚不堅牢，祗恐被伊牽惹斷。

　　【甘州令】
凍雲深，淑氣淺，寒欺綠野。輕雪伴、早梅飄謝。艷陽天，正明媚，卻成瀟灑。
玉人歌，畫樓酒，對此景、驟增高價。○○賣花巷陌，放燈臺榭。好時節、怎生
輕捨。賴和風，蕩霽藹，廓清良夜。玉塵鋪，桂華滿，素光裏、更堪游冶。

　　【西施】其一
苧蘿妖艷世難偕。善媚悅君懷。後庭恃寵，盡使絕嫌猜。正恁朝歡暮宴，情未足
，早江上兵來。○○捧心調態軍前死，羅綺旋變塵埃。至今想，怨魂無主尚徘徊
。夜夜姑蘇城外，當時月，但空照荒臺。

　　【西施】其二
柳街燈市好花多。盡讓美瓊娥。萬嬌千媚，的的在層波。取次梳妝，自有天然態
，愛淺畫雙娥。○○斷腸最是金閨客，空憐愛、奈伊何。洞房咫尺，無計枉朝珂
。有意憐才，每遇行雲處，幸時恁相過。

　　【西施】其三
自從回步百花橋。便獨處清宵。鳳衾鴛枕，何事等閒閑拋。縱有餘香，也似郎恩
愛，向日夜潛消。○○恐伊不信芳容改，將憔悴、寫霜綃。更憑錦字，字字說情
憀。要識愁腸，但看丁香樹，漸結盡春梢。

　　【河傳】其一
翠深紅淺。愁娥黛蹙，嬌波刀翦。奇容妙妓，爭逞舞裀歌扇。妝光生粉面。○○
坐中醉客風流慣。尊前見。特地驚狂眼。不似少年時節，千金爭選。相逢何太晚
。

　　【河傳】其二
淮岸。向晚。圓荷向背，芙蓉深淺。仙娥畫舸，露漬紅芳交亂。難分花與面。○
○采多漸覺輕船滿。呼歸伴。急槳煙村遠。隱隱棹歌，漸被蒹葭遮斷。曲終人不
見。

　　【郭郎兒近】
帝里。閒居小曲深坊，庭院沈沈朱戶閉。新霽。畏景天氣。薰風簾幕無人，永晝
厭厭如度歲。○○愁悴。枕簟微涼，睡久輾轉慵起。硯席塵生，新詩小闋，等閒
都盡廢。這些兒、寂寞情懷，何事新來常恁地。


●	南宮調

   【透碧霄】
月華邊。萬年芳樹起祥煙。帝居壯麗，皇家熙盛，寶運當千。端門清晝，觚稜照
日，雙闕中天。太平時、朝野多歡。遍錦街香陌，鈞天歌吹，閬苑神仙。○○昔
觀光得意，狂游風景，再睹更精妍。傍柳陰，尋花徑，空恁嚲轡垂鞭。樂游雅戲
，平康艷質，應也依然。仗何人、多謝嬋娟。道宦途蹤跡，歌酒情懷，不似當年
。

　　【木蘭花慢】其一
倚危樓竚立，乍蕭索、晚晴初。漸素景衰殘，風砧韻冷，雙樹紅疏。雲衢。見新
雁過，奈佳人自別阻音書。空遣悲秋念遠，寸腸萬恨縈紆。○○皇都。暗想歡游
，成往事、動欷歔。念對酒當歌，低幃並枕，翻恁輕孤。歸途。縱凝望處，但斜
陽暮靄滿平蕪。贏得無言悄悄，凭闌盡日踟躕。

　　【木蘭花慢】其二
拆桐花爛漫，乍疏雨、洗清明。正艷杏燒林，緗桃繡野，芳景如屏。傾城。盡尋
勝去，驟雕鞍、紺幰出郊坰。風暖繁絃脆管，萬家競奏新聲。○○盈盈。鬬草踏
青。人艷冶、遞逢迎。向路旁往往，遺簪墜珥，珠翠縱橫。歡情。對佳麗地，信
金罍罄竭玉山傾。拼卻明朝永日，畫堂一枕春酲。

　　【木蘭花慢】其三
古繁華茂苑，是當日、帝王州。詠人物鮮明，風土細膩，曾美詩流。尋幽。近香
徑處，聚蓮娃釣叟簇汀洲。晴景吳波練靜，萬家綠水朱樓。○○凝旒。乃眷東南
，思共理、命賢侯。繼夢得文章，樂天惠愛，布政優優。鼇頭。況虛位久，遇名
都勝景阻淹留。贏得蘭堂醞酒，畫船攜妓歡游。

　　【臨江仙引】其一
渡口、向晚，乘瘦馬、陟平岡。西郊又送秋光。對暮山橫翠，襯殘葉飄黃。憑高
念遠，素景楚天，無處不淒涼。○○香閨別來無信息，雲愁雨恨難忘。指帝城歸
路，但煙水茫茫。凝情望斷淚眼，盡日獨立斜陽。

　　【臨江仙引】其二
上國。去客。停飛蓋、促離宴。長安古道綿綿。見岸花啼露，對堤柳愁煙。物情
人意，向此觸目，無處不淒然。○○醉擁征驂猶竚立，盈盈淚眼相看。況繡幃人
靜，更山館春寒。今宵怎向漏永，頓成兩處孤眠。

　　【臨江仙引】其三
畫舸、蕩槳，隨浪箭、隔岸虹。□荷占斷秋容。疑水仙游泳，向別浦相逢。鮫絲
霧吐漸收，細腰無力轉嬌慵。○○羅襪凌波成舊恨，有誰更賦驚鴻。想媚魂香信
，算密鎖瑤宮。游人漫勞倦□，奈何不逐東風。

　　【瑞鷓鴣】其一
寶髻瑤簪。嚴妝巧，天然綠媚紅深。綺羅叢裏，獨逞謳吟。一曲陽春定價，何啻
值千金。傾聽處，王孫帝子，鶴蓋成陰。○○凝態掩霞襟。動象板聲聲，怨思難
任。嘹亮處，迥壓絃管低沈。時恁回眸斂黛，空役五陵心。須信道，緣情寄意，
別有知音。

　　【瑞鷓鴣】其二
吳會風流。人煙好，高下水際山頭。瑤臺絳闕，依約蓬丘。萬井千閭富庶，雄壓
十三州。觸處青娥畫舸，紅粉朱樓。○○方面委元侯。致訟簡時豐，繼日歡游。
襦溫絝暖，已扇民謳。旦暮鋒車命駕，重整濟川舟。當恁時，沙堤路穩，歸去難
留。

　　【憶帝京】
薄衾小枕天氣。乍覺別離滋味。展轉數寒更，起了還重睡。畢竟不成眠，一夜長
如歲。○○也擬待、卻回征轡。又爭奈、已成行計。萬種思量，多方開解，只恁
寂寞厭厭地。繫我一生心，負你千行淚。


●般涉調

　　【塞孤】
一聲雞，又報殘更歇。秣馬巾車催發。草草主人燈下別。山路險，新霜滑。瑤珂
響、起棲烏，金鐙冷、敲殘月。漸西風緊，襟袖淒裂。○○遙指白玉京，望斷黃
金闕。遠道何時行徹。算得佳人凝恨切。應念念，歸時節。相見了、執柔荑，幽
會處、偎香雪。免鴛衾，兩恁虛設。

　　【瑞鷓鴣】其一
天將奇艷與寒梅。乍驚繁杏臘前開。暗想花神、巧作江南信，鮮染燕脂細翦裁。
○○壽陽妝罷無端飲，凌晨酒入香腮。恨聽煙隖深中，誰恁吹羌管逐風來。絳雪
紛紛落翠苔。

　　【瑞鷓鴣】其二
全吳嘉會古風流。渭南往歲憶來游。西子方來、越相功成去，千里滄江一葉舟。
○○至今無限盈盈者，盡來拾翠芳洲。最是簇簇寒村，遙認南朝畫、晚煙收。三
兩人家古渡頭。

　　【洞仙歌】
嘉景，況少年彼此，爭不雨沾雲惹。奈傅粉英俊，夢蘭品雅。金絲帳暖銀屏亞。
並粲枕、輕偎輕倚，綠嬌紅奼。算一笑，百琲明珠非價。○○閒暇。每祗向、洞
房深處，痛憐極寵，似覺些子輕孤，早恁背人沾灑。從來嬌縱多猜訝。更對翦香
雲，須要深心同寫。愛搵了雙眉，索人重畫。忍孤艷冶。斷不等閒輕捨。鴛衾下
。願常恁、好天良夜。

　　【安公子】其一
遠岸收殘雨。雨殘稍覺江天暮。拾翠汀洲人寂靜，立雙雙鷗鷺。望幾點、漁燈隱
映蒹葭浦。停畫橈、兩兩舟人語。道去程今夜，遙指前村煙樹。○○游宦成羈旅
。短檣吟倚閒凝竚。萬水千山迷遠近，想鄉關何處。自別後、風亭月榭孤歡聚。
剛斷腸、惹得離情苦。聽杜宇聲聲，勸人不如歸去。

　　【安公子】其二
夢覺清宵半。悄然屈指聽銀箭。惟有牀前殘淚燭，啼紅相伴。暗惹起、雲愁雨恨
情何限。從臥來、展轉千餘遍。恁數重鴛被，怎向孤眠不暖。○○堪恨還堪嘆。
當初不合輕分散。及至厭厭獨自箇，卻眼穿腸斷。似恁地、深情密意如何拚。雖
後約、的有于飛願。奈片時難過，怎得如今便見。

　　【長壽樂】
繁紅嫩翠。艷陽景，妝點神州明媚。是處樓台，朱門院落，弦管新聲騰沸。恣游
人、無限馳驟，嬌馬車如水。竟尋芳選勝，歸來向晚，起通衢近遠，香塵細細。
太平世。少年時，忍把韶光輕棄。況有紅妝，楚腰越艷，一笑千金何啻。向尊前
、舞袖飄雪，歌響行雲止。願長繩、且把飛烏繫。任好從容痛飲，誰能惜醉。



●	黃鐘羽

   【傾杯】
水鄉天氣，灑蒹葭、露結寒生早。客館更堪秋杪。空階下、木葉飄零，颯颯聲乾
，狂風亂掃。黯無緒、人靜酒初醒，天外征鴻，知送誰家歸信，穿雲悲叫。○○
蛩響幽窗，鼠窺寒硯，一點銀釭閒照。夢枕頻驚，愁衾半擁，萬里歸心悄悄。往
事追思多少。贏得空使方寸撓。斷不成眠，此夜厭厭，就中難曉。


●	大石調

   【傾杯】
金風淡蕩，漸秋光老、清宵永。小院新晴天氣，輕煙乍斂，皓月當軒練淨。對千
里寒光，念幽期阻、當殘景。早是多愁多病。那堪細把，舊約前歡重省。○○最
苦碧雲信斷，仙鄉路杳，歸雁難倩。每高歌、強遣離懷，奈慘咽、翻成心耿耿。
漏殘露冷。空贏得、悄悄無言，愁緒終難整。又是立盡，梧桐碎影。


●	散水調

   【傾杯】
鶩落霜洲，雁橫煙渚，分明畫出秋色。暮雨乍歇。小檝夜泊，宿葦村山驛。何人
月下臨風處，起一聲羌笛。離愁萬緒，聞岸草、切切蛩音如織。○○為憶。芳容
別後，水遙山遠，何計憑鱗翼。想繡閣深沈，爭知憔悴損、天涯行客。楚峽雲歸
，高陽人散，寂寞狂蹤跡。望京國。空目斷、遠峰凝碧。


●	黃鐘宮

   【鶴沖天】
黃金榜上。偶失龍頭望。明代暫遺賢，如何向。未遂風雲便，爭不恣狂蕩。何須
論得喪。才子詞人，自是白衣卿相。○○煙花巷陌，依約丹青屏障。幸有意中人
，堪尋芳。且恁偎紅翠，風流事、平生暢。青春都一餉。忍把浮名，換了淺斟低
唱。


   《樂章集續添曲子》


●	林鍾商

   【木蘭花】其一　杏花
翦裁用盡春工意。淺蘸朝霞千萬蕊。天然淡濘好精神，洗盡嚴妝方見媚。○○風
亭月榭閒相倚。紫玉枝梢紅蠟蒂。假饒花落未消愁，煮酒杯盤催結子。

　　【木蘭花】其二　海棠
東風催露千嬌面。欲綻紅深開處淺。日高梳洗甚時忺，點滴燕脂勻未徧。○○霏
微雨罷殘陽院。洗出都城新錦段。美人纖手摘芳枝，插在釵頭和鳳顫。

　　【木蘭花】其三　柳枝
黃金萬縷風牽細。寒食初頭春有味。殢煙尤雨索春饒，一日三眠誇得意。○○章
街隋岸歡游地。高拂樓臺低映水。楚王空待學風流，餓損宮腰終不似。

●	散水調

   【傾杯樂】
樓鎖輕煙，水橫斜照，遙山半隱愁碧。片帆岸遠，行客路杳，簇一天寒色。楚梅
映雪數枝艷，報青春消息。年華夢促，音信斷、聲遠飛鴻南北。○○算伊別來無
緒，翠消紅減，雙帶長拋擲。但淚眼沈迷，看朱成碧。惹閒愁堆積。雨意雲情，
酒心花態，孤負高陽客。夢難極。和夢也、多時間隔。

●	歇指調

   【祭天神】
憶繡衾相向輕輕語。屏山掩、紅蠟長明，金獸盛燻蘭炷。何期到此，酒態花情頓
孤負。柔腸斷、還是黃昏，那更滿庭風雨。○○聽空階和漏，碎聲鬬滴愁眉聚。
算伊還共誰人，爭知此冤苦。念千里煙波，迢迢前約，舊歡慵省，一向心無緒。

●	平調

   【鷓鴣天】
吹破殘煙入夜風。一軒明月上簾櫳。因驚路遠人還遠，縱得心同寢未同。○○情
脈脈，意忡忡。碧雲歸去認無蹤。只應曾向前生裏，愛把鴛鴦兩處籠


●	中呂調

   【歸去來】
一夜狂風雨。花英墜、碎紅無數。垂楊漫結黃金縷。盡春殘、縈不住。○○蝶飛
蜂散知何處。殢尊酒、轉添愁緒。多情不慣相思苦。休惆悵、好歸去。


●	中呂宮

   【梁州令】
夢覺紗窗曉。殘燈闇然空照。因思人事苦縈牽，離愁別恨，無限何時了。○○憐
深定是心腸小。往往成煩惱。一生惆悵情多少。月不長圓，春色易為老。


●	中呂調

   【燕歸梁】
輕躡羅鞋掩絳綃。傳音耗、苦相招。語聲猶顫不成嬌。乍得見、兩魂消。○○匆
匆草草難留戀，還歸去、又無聊。若諧雨夕與雲朝。得似箇、有囂囂。

　　【夜半樂】
艷陽天氣，煙雨風暖，芳郊澄閒凝竚。漸妝點亭臺，參差佳樹。舞腰困力，垂楊
綠映，淺桃濃李夭夭，嫩紅無數。度綺燕、流鶯斗雙語。○○翠娥南陌簇簇，躡
影紅陰，緩移嬌步。擡粉面、韶容花光相妒。絳綃袖舉。雲鬟風顫，半遮檀口含
羞，背人偷顧。競鬬草、金釵笑爭賭。○○對此嘉景，頓覺消凝，惹成愁緒。念
解佩、輕盈在何處。忍良時、孤負少年等閒度。空望極、回首斜陽暮。嘆浪萍風
梗知何去。


●	越調

   【清平樂】
繁華錦爛。已恨歸期晚。翠減紅稀鶯似懶。特地柔腸欲斷。○○不堪尊酒頻傾。
惱人轉轉愁生。□□□□□□，多情爭似無情。


●	中宮調

   【迷神引】
紅板橋頭秋光暮。淡月映煙方煦。寒溪蘸碧，繞垂楊路。重分飛，攜纖手、淚如
雨。波急隋堤遠，片帆舉。倏忽年華改，向期阻。○○時覺春殘，漸漸飄花絮。
好夕良天長孤負。洞房閒掩，小屏空、無心覷。指歸雲，仙鄉杳、在何處。遙夜
香衾暖，算誰與。知他深深約，記得否。











*** END OF THE PROJECT GUTENBERG EBOOK 樂章集 ***


    

