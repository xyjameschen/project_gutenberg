*** START OF THE PROJECT GUTENBERG EBOOK 李義山詩集 ***









郎船安兩槳，儂舸動雙橈。掃黛開宮額，裁裙約楚腰。

乖期方積思，臨醉欲拼嬌。莫以採菱唱，欲羨秦台簫。

卷19_57「相和歌辭。王昭君」

毛延壽畫欲通神，忍為黃金不為人。

馬上琵琶行萬里，漢宮長有隔生春。

卷26_66「雜曲歌辭。無愁果有愁曲」

東有青龍西白虎，中含福皇包世度。玉壺渭水笑清潭，鑿天不到牽牛處。騏驎踏雲天馬獰，牛山撼碎珊瑚聲。

秋娥點滴不成淚，十二玉樓無故釘。推煙唾月拋千里，十番紅桐一行死。白楊別屋鬼迷人，空留暗記如蠶紙。

日暮向風牽短絲，血凝血散今誰是。

卷28_11「雜曲歌辭。楊柳枝」

暫憑樽酒送無憀，莫損愁眉與細腰。

人世死前唯有別，春風爭擬惜長條。

含煙惹霧每依依，萬緒千條拂落暉。

為報行人休盡折，半留相送半迎歸。

卷29_8「雜歌謠辭。李夫人歌」

一帶不結心，兩股方安髻。慚愧白茅人，月沒教星替。

剩結茱萸枝，多擘秋蓮的。獨自有波光，彩囊盛不得。

蠻絲系條脫，妍眼和香屑。壽宮不惜鑄南人，柔腸早被秋波割。清澄有馀幽素香，鰥魚渴鳳真珠房。

不知瘦骨類冰井，更許夜簾通曉霜。土花漠碧雲茫茫，黃河欲盡天蒼黃。

1「錦瑟」

錦瑟無端五十弦，一弦一柱思華年。莊生曉夢迷蝴蝶，望帝春心托杜鵑。滄海月明珠有淚，藍田日暖玉生煙。

此情可待成追憶，只是當時已惘然。

2「重過聖女祠」

白石岩扉碧蘚滋，上清淪謫得歸遲。一春夢雨常飄瓦，盡日靈風不滿旗。萼綠華來無定所，杜蘭香去未移時。

玉郎會此通仙籍，憶向天階問紫芝。

3「寄羅劭興」

棠棣黃花發，忘憂碧葉齊。人閒微病酒，燕重遠兼泥。

混沌何由鑿，青冥未有梯。高陽舊徒侶，時復一相攜。

4「令狐舍人說昨夜西掖玩月因戲贈」

昨夜玉輪明，傳聞近太清。涼波衝碧瓦，曉暈落金莖。

露索秦宮井，風弦漢殿箏。幾時綿竹頌，擬薦子虛名。

5「崔處士」

真人塞其內，夫子入於機。未肯投竿起，惟歡負米歸。

雪中東郭履，堂上老萊衣。讀遍先賢傳，如君事者稀。

6「自喜」

自喜蝸牛舍，兼容燕子巢。綠筠遺粉籜，紅藥綻香苞。

虎過遙知阱，魚來且佐庖。慢行成酩酊，鄰壁有鬆醪。

7「題僧壁」

舍生求道有前踪，乞腦剜身結願重。大去便應欺粟顆，小來兼可隱針鋒。蚌胎未滿思新桂，琥珀初成憶舊松。

若信貝多真實語，三生同聽一樓鐘。

8「霜月」

初聞徵雁已無蟬，百尺樓高水接天。

青女素娥俱耐冷，月中霜里斗嬋娟。

9「異俗二首（時從事嶺南）」

鬼瘧朝朝避，春寒夜夜添。未驚雷破柱，不報水齊簷。

虎箭侵膚毒，魚鉤刺骨銛。鳥言成諜訴，多是恨彤幨。

戶盡懸秦網，家多事越巫。未曾容獺祭，只是縱豬都。

點對連鰲餌，搜求縛虎符。賈生兼事鬼，不信有洪爐。

10「歸墅」

行李逾南極，旬時到舊鄉。楚芝應遍紫，鄧橘未全黃。

渠濁村舂急，旗高社酒香。故山歸夢喜，先入讀書堂。

11「商於」

商於朝雨霽，歸路有秋光。背塢猿收果，投岩麝退香。

建瓴真得勢，橫戟豈能當。割地張儀詐，謀身綺季長。

清渠州外月，黃葉廟前霜。今日看雲意，依依入帝鄉。

12「和孫樸韋蟾孔雀詠」

此去三梁遠，今來萬里攜。西施因網得，秦客被花迷。

可在青鸚鵡，非關碧野雞。約眉憐翠羽，刮目想金篦。

瘴氣籠飛遠，蠻花向坐低。輕於趙皇后，貴極楚懸黎。

都護矜羅幕，佳人炫繡袿。屏風臨燭釦，捍撥倚香臍。

舊思牽雲葉，新愁待雪泥。愛堪通夢寐，畫得不端倪。

地錦排蒼雁，簾釘鏤白犀。曙霞星斗外，涼月露盤西。

妒好休誇舞，經寒且少啼。紅樓三十級，穩穩上丹梯。

13「人欲」

人欲天從竟不疑，莫言圓蓋便無私。

秦中已久烏頭白，卻是君王未備知。

14「華山題王母祠」

蓮華峰下鎖雕樑，此去瑤池地共長。

好為麻姑到東海，勸栽黃竹莫栽桑。

15「華清宮（天寶六載，改驪山溫泉宮曰華清宮）」

華清恩幸古無倫，猶恐蛾眉不勝人。

未免被他褒女笑，只教天子暫蒙塵。

16「楚澤」

夕陽歸路後，霜野物聲幹。集鳥翻漁艇，殘虹拂馬鞍。

劉楨元抱病，虞寄數辭官。白袷經年卷，西來及早寒。

17「蟬」

本以高難飽，徒勞恨費聲。五更疏欲斷，一樹碧無情。

薄宦梗猶泛，故園蕪已平。煩君最相警，我亦舉家清。

18「江亭散席循柳路吟（歸官舍）」

春詠敢輕裁，銜辭入半杯。已遭江映柳，更被雪藏梅。

寡和真徒爾，殷憂動即來。從詩得何報，惟感二毛催。

19「潭州」

潭州官舍暮樓空，今古無端入望中。湘淚淺深滋竹色，楚歌重疊怨蘭叢。陶公戰艦空灘雨，賈傅承塵破廟風。

目斷故園人不至，松醪一醉與誰同。

20「贈劉司戶（蕡）」

江風吹浪動雲根，重碇危檣白日昏。已斷燕鴻初起勢，更驚騷客後歸魂。漢廷急詔誰先入，楚路高歌自欲翻。

萬里相逢歡复泣，鳳巢西隔九重門。

21「哭劉司戶二首」

離居星歲易，失望死生分。酒甕凝馀桂，書籤冷舊芸。

江風吹雁急，山木帶蟬曛。一叫千迴首，天高不為聞。

有美扶皇運，無誰薦直言。已為秦逐客，復作楚冤魂。

湓浦應分派，荊江有會源。並將添恨淚，一灑問乾坤。

22「悼傷後赴東蜀闢至散關遇雪」

劍外從軍遠，無家與寄衣。散關三尺雪，回夢舊鴛機。

23「樂遊原」

向晚意不適，驅車登古原。夕陽無限好，只是近黃昏。

24「北齊二首」

一笑相傾國便亡，何勞荊棘始堪傷。

小憐玉體橫陳夜，已報周師入晉陽。

巧笑知堪敵萬幾，傾城最在著戎衣。

晉陽已陷休回顧，更請君王獵一圍。

25「街西池館」

白閣他年別，朱門此夜過。疏簾留月魄，珍簟接煙波。

太守三刀夢，將軍一箭歌。國租容客旅，香熟玉山禾。

26「南朝」

玄武湖中玉漏催，雞鳴埭口繡襦回。誰言瓊樹朝朝見，不及金蓮步步來。敵國軍營漂木柹，前朝神廟鎖煙煤。

滿宮學士皆顏色，江令當年只費才。

27「复京」

虜騎胡兵一戰摧，萬靈回首賀軒台。

天教李令心如日，可要昭陵石馬來。

28「渾河中」

九廟無塵八馬回，奉天城壘長春苔。

咸陽原上英雄骨，半向君家養馬來。

29「鄠杜馬上念漢書（一云五陵懷古）」

世上蒼龍種，人間武帝孫。小來惟射獵，興罷得乾坤。

渭水天開苑，咸陽地獻原。英靈殊未已，丁傅漸華軒。

30「柳」

動春何限葉，撼曉幾多枝。解有相思否，應無不舞時。

絮飛藏皓蝶，帶弱露黃鸝。傾國宜通體，誰來獨賞眉。

31「巴江柳」

巴江可惜柳，柳色綠侵江。好向金鑾殿，移陰入綺窗。

32「咸陽」

咸陽宮闕鬱嵯峨，六國樓台艷綺羅。

自是當時天帝醉，不關秦地有山河。

33「同崔八詣藥山訪融禪師」

共受征南不次恩，報恩惟是有忘言。

岩花澗草西林路，未見高僧只見猿。

34「聞著明兇問哭寄飛卿」

昔嘆讒銷骨，今傷淚滿膺。空馀雙玉劍，無復一壺冰。

江勢翻銀礫，天文露玉繩。何因攜庾信，同去哭徐陵。

35「聽鼓」

城頭疊鼓聲，城下暮江清。欲問漁陽摻，時無祢正平。

36「送崔珏往西川」

年少因何有旅愁，欲為東下更西遊。一條雪浪吼巫峽，千里火雲燒益州。卜肆至今多寂寞，酒壚從古擅風流。

浣花箋紙桃花色，好好題詩詠玉鉤。

37「代贈」

楊柳路盡處，芙蓉湖上頭。雖同錦步障，獨映鈿箜篌。

鴛鴦可羨頭俱白，飛去飛來煙雨秋。

38「桂林」

城窄山將壓，江寬地共浮。東南通絕域，西北有高樓。

神護青楓岸，龍移白石湫。殊鄉竟何禱，簫鼓不曾休。

39「夜雨寄北」

君問歸期未有期，巴山夜雨漲秋池。

何當共剪西窗燭，卻話巴山夜雨時。

40「陳后宮」

茂苑城如畫，閶門瓦欲流。還依水光殿，更起月華樓。

侵夜鸞開鏡，迎冬雉獻裘。從臣皆半醉，天子正無愁。

41「屬疾」

許靖猶羈宦，安仁复悼亡。茲辰聊屬疾，何日免殊方。

秋蝶無端麗，寒花只暫香。多情真命薄，容易即迴腸。

42「石榴」

榴枝婀娜榴實繁，榴膜輕明榴子鮮。

可羨瑤池碧桃樹，碧桃紅頰一千年。

43「明日」

天上參旗過，人間燭焰銷。誰言整雙履，便是隔三橋。

知處黃金鎖，曾來碧綺寮。憑欄明日意，池闊雨蕭蕭。

44「飲席戲贈同舍」

洞中屐響省分攜，不是花迷客自迷。珠樹重行憐翡翠，玉樓雙舞羨鶤雞。蘭回舊蕊緣屏綠，椒綴新香和壁泥。

唱盡陽關無限疊，半杯松葉凍頗黎。

45「西溪」

近郭西溪好，誰堪共酒壺。苦吟防柳惲，多淚怯楊朱。

野鶴隨君子，寒松揖大夫。天涯常病意，岑寂勝歡娛。

46「憶梅」

定定住天涯，依依向物華。寒梅最堪恨，常作去年花。

47「贈柳」

章台從掩映，郢路更參差。見說風流極，來當婀娜時。

橋回行欲斷，堤遠意相隨。忍放花如雪，青樓撲酒旗。

48「謔柳」

已帶黃金縷，仍飛白玉花。長時須拂馬，密處少藏鴉。

眉細從他斂，腰輕莫自斜。玳梁誰道好，偏擬映盧家。

49「北禽」

為戀巴江好，無辭瘴霧蒸。縱能朝杜宇，可得值蒼鷹。

石小虛填海，蘆銛未破矰。知來有乾鵲，何不向雕陵。

50「初起」

想像咸池日欲光，五更鐘後更迴腸。

三年苦霧巴江水，不為離人照屋樑。

51「楚宮」

复壁交青瑣，重簾掛紫繩。如何一柱觀，不礙九枝燈。

扇薄常規月，釵斜只鏤冰。歌成猶未唱，秦火入夷陵。

52「柳」

柳映江潭底有情，望中頻遣客心驚。

巴雷隱隱千山外，更作章台走馬聲。

53「石城」

石城誇窈窕，花縣更風流。簟冰將飄枕，簾烘不隱鉤。

玉童收夜鑰，金狄守更籌。共笑鴛鴦綺，鴛鴦兩白頭。

54「韓碑」

元和天子神武姿，彼何人哉軒與羲。誓將上雪列聖恥，坐法宮中朝四夷。淮西有賊五十載，封狼生貙貙生羆。

不據山河據平地，長戈利矛日可麾。帝得聖相相曰度，賊斫不死神扶持。腰懸相印作都統，陰風慘淡天王旗。

愬武古通作牙爪，儀曹外郎載筆隨。行軍司馬智且勇，十四萬眾猶虎貔。入蔡縛賊獻太廟，功無與讓恩不訾。

帝曰汝度功第一，汝從事愈宜為辭。愈拜稽首蹈且舞，金石刻畫臣能為。古者世稱大手筆，此事不繫於職司。

當仁自古有不讓，言訖屢頷天子頤。公退齋戒坐小閣，濡染大筆何淋漓。點竄堯典舜典字，塗改清廟生民詩。

文成破體書在紙，清晨再拜鋪丹墀。表曰臣愈昧死上，詠神聖功書之碑。碑高三丈字如斗，負以靈鰲蟠以螭。

句奇語重喻者少，讒之天子言其私。長繩百尺拽碑倒，粗砂大石相磨治。公之斯文若元氣，先時已入人肝脾。

湯盤孔鼎有述作，今無其器存其辭。嗚呼聖皇及聖相，相與烜赫流淳熙。公之斯文不示後，曷與三五相攀追。

願書萬本誦萬過，口角流沫右手胝。傳之七十有二代，以為封禪玉檢明堂基。

55「令狐八拾遺見招送裴十四歸華州」

二十中郎未足希，驪駒先自有光輝。蘭亭宴罷方回去，雪夜詩成道韞歸。漢苑風煙吹客夢，雲台洞穴接郊扉。

嗟予久抱臨邛渴，便欲因君問釣磯。

56「離思」

氣盡前溪舞，心酸子夜歌。峽雲尋不得，溝水欲如何。

朔雁傳書絕，湘篁染淚多。無由見顏色，還自托微波。

57「宿駱氏亭寄懷崔雍崔袞」

竹塢無塵水檻清，相思迢遞隔重城。

秋陰不散霜飛晚，留得枯荷聽雨聲。

58「風雨」

淒涼寶劍篇，羈泊欲窮年。黃葉仍風雨，青樓自管弦。

新知遭薄俗，舊好隔良緣。心斷新豐酒，銷愁鬥幾千。

59「夢澤」

夢澤悲風動白茅，楚王葬盡滿城嬌。

未知歌舞能多少，虛減宮廚為細腰。

60「贈歌妓二首」

水精如意玉連環，下蔡城危莫破顏。

紅綻櫻桃含白雪，斷腸聲裡唱陽關。

白日相思可奈何，嚴城清夜斷經過。

只知解道春來瘦，不道春來獨自多。

61「謝書」

微意何曾有一毫，空攜筆硯奉龍韜。

自蒙半夜傳衣後，不羨王祥得佩刀。

62「寄令狐學士」

秘殿崔嵬拂彩霓，曹司今在殿東西。賡歌太液翻黃鵠，從獵陳倉獲碧雞。曉飲豈知金掌迥，夜吟應訝玉繩低。

鈞天雖許人間聽，閶闔門多夢自迷。

63「酬令狐郎中見寄」

望郎臨古郡，佳句灑丹青。應自丘遲宅，仍過柳惲汀。

封來江渺渺，信去雨冥冥。句曲聞仙訣，臨川得佛經。

朝吟支客枕，夜讀漱僧瓶。不見銜蘆雁，空流腐草螢。

土宜悲坎井，天怒識雷霆。象卉分疆近，蛟涎浸岸腥。

補羸貪紫桂，負氣托青萍。萬里懸離抱，危於訟閤鈴。

64「七月二十八日夜與王鄭二秀才聽雨後夢作」

初夢龍宮寶焰然，瑞霞明麗滿晴天。旋成醉倚蓬萊樹，有個仙人拍我肩。少頃遠聞吹細管，聞聲不見隔飛煙。

逡巡又過瀟湘雨，雨打湘靈五十弦。瞥見馮夷殊悵望，鮫綃休賣海為田。亦逢毛女無憀極，龍伯擎將華嶽蓮。

恍惚無倪明又暗，低迷不已斷還連。覺來正是平階雨，獨背寒燈枕手眠。

65「寄令狐郎中」

嵩雲秦樹久離居，雙鯉迢迢一紙書。

休問梁園舊賓客，茂陵秋雨病相如。

66「漫成三首」

不妨何範盡詩家，未解當年重物華。

遠把龍山千里雪，將來擬並洛陽花。

沈約憐何遜，延年毀謝莊。清新俱有得，名譽底相傷。

霧夕詠芙蕖，何郎得意初。此時誰最賞，沈範兩尚書。

67「無題（一云陽城）」

白道縈迴入暮霞，斑騅嘶斷七香車。

春風自共何人笑，枉破陽城十萬家。

68「槿花二首」

燕體傷風力，雞香積露文。殷鮮一相雜，啼笑兩難分。

月里寧無姊，雲中亦有君。三清與仙島，何事亦離群。

珠館薰燃久，玉房梳掃馀。燒蘭才作燭，襞錦不成書。

本以亭亭遠，翻嫌眽眽疏。回頭問殘照，殘照更空虛。

69「哭劉蕡」

上帝深宮閉九閽，巫咸不下問銜冤。廣陵別後春濤隔，湓浦書來秋雨翻。只有安仁能作誄，何曾宋玉解招魂。

平生風義兼師友，不敢同君哭寢門。

70「杜司勳（牧）」

高樓風雨感斯文，短翼差池不及群。

刻意傷春复傷別，人間惟有杜司勳。

71「荊門西下」

一夕南風一葉危，荊雲回望夏雲時。人生豈得輕離別，天意何曾忌嶮巇。骨肉書題安絕徼，蕙蘭蹊徑失佳期。

洞庭湖闊蛟龍惡，卻羨楊朱泣路岐。

72「碧瓦」

碧瓦銜珠樹，紅輪結綺寮。無雙漢殿鬢，第一楚宮腰。

霧唾香難盡，珠啼冷易銷。歌從雍門學，酒是蜀城燒。

柳暗將翻巷，荷欹正抱橋。鈿轅開道入，金管隔鄰調。

夢到飛魂急，書成即席遙。河流沖柱轉，海沫近槎飄。

吳市蠀蛦甲，巴賨翡翠翹。他時未知意，重疊贈嬌饒。

73「蝶」

葉葉复翻翻，斜橋對側門。蘆花惟有白，柳絮可能溫。

西子尋遺殿，昭君覓故村。年年芳物盡，來別敗蘭蓀。

74「蠅蝶雞麝鸞鳳等成篇」

韓蝶翻羅幕，曹蠅拂綺窗。鬥雞回玉勒，融麝暖金釭。

玳瑁明書閣，琉璃冰酒缸。畫樓多有主，鸞鳳各雙雙。

75「韓翃舍人即事」

萱草含丹粉，荷花抱綠房。鳥應悲蜀帝，蟬是怨齊王。

通內藏珠府，應官解玉坊。橋南荀令過，十里送衣香。

76「公子」

一盞新羅酒，凌晨恐易消。歸應衝鼓半，去不待笙調。

歌好惟愁和，香濃豈惜飄。春場鋪艾帳，下馬雉媒嬌。

77「子初全溪作」

全溪不可到，況復盡馀醅。漢苑生春水，昆池換劫灰。

戰蒲知雁唼，皺月覺魚來。清興恭聞命，言詩未敢回。

78「楊本勝說於長安見小男阿袞」

聞君來日下，見我最嬌兒。漸大啼應數，長貧學恐遲。

寄人龍種瘦，失母鳳雛痴。語罷休邊角，青燈兩鬢絲。

79「西溪」

悵望西溪水，潺湲奈爾何。不驚春物少，只覺夕陽多。

色染妖韶柳，光含窈窕蘿。人間從到海，天上莫為河。

鳳女彈瑤瑟，龍孫撼玉珂。京華他夜夢，好好寄雲波。

80「柳下暗記」

無奈巴南柳，千條傍吹台。更將黃映白，擬作杏花媒。

81「妓席」

樂府聞桃葉，人前道得無。勸君書小字，慎莫喚官奴。

82「少年」

外戚平羌第一功，生年二十有重封。直登宣室螭頭上，橫過甘泉豹尾中。別館覺來雲雨夢，後門歸去蕙蘭叢。

灞陵夜獵隨田竇，不識寒郊自轉蓬。

83「無題」

近知名阿侯，住處小江流。腰細不勝舞，眉長惟是愁。

黃金堪作屋，何不作重樓。

84「玄微先生」

仙翁無定數，時入一壺藏。夜夜桂露濕，村村桃水香。

醉中拋浩劫，宿處起神光。藥裹丹山鳳，棋函白石郎。

弄河移砥柱，吞日倚扶桑。龍竹裁輕策，鮫綃熨下裳。

樹栽嗤漢帝，橋板笑秦王。徑欲隨關令，龍沙萬里強。

85「藥轉」

鬱金堂北畫樓東，換骨神方上藥通。露氣暗連青桂苑，風聲偏獵紫蘭叢。長籌未必輸孫皓，香棗何勞問石崇。

憶事懷人兼得句，翠衾歸臥繡簾中。

86「岳陽樓」

欲為平生一散愁，洞庭湖上岳陽樓。

可憐萬里堪乘興，枉是蛟龍解覆舟。

87「寄成都高苗二從事」

家近紅蕖曲水濱，全家羅襪起秋塵。

莫將越客千絲網，網得西施別贈人。

88「岳陽樓」

漢水方城帶百蠻，四鄰誰道亂週班。

如何一夢高唐雨，自此無心入武關。

89「越燕二首」

上國社方見，此鄉秋不歸。為矜皇后舞，猶著羽人衣。

拂水斜紋亂，銜花片影微。盧家文杏好，試近莫愁飛。

將泥紅蓼岸，得草綠楊村。命侶添新意，安巢復舊痕。

去應逢阿母，來莫害王孫。記取丹山鳳，今為百鳥尊。

90「杜工部蜀中離席」

人生何處不離群，世路干戈惜暫分。雪嶺未歸天外使，松州猶駐殿前軍。座中醉客延醒客，江上晴雲雜雨雲。

美酒成都堪送老，當壚仍是卓文君。

91「隋宮」

紫泉宮殿鎖煙霞，欲取蕪城作帝家。玉璽不緣歸日角，錦帆應是到天涯。於今腐草無螢火，終古垂楊有暮鴉。

地下若逢陳後主，豈宜重問後庭花。

92「二月二日」

二月二日江上行，東風日暖聞吹笙。花須柳眼各無賴，紫蝶黃蜂俱有情。萬里憶歸元亮井，三年從事亞夫營。

新灘莫悟遊人意，更作風簷夜雨聲。

93「籌筆驛」

猿鳥猶疑畏簡書，風雲常為護儲胥。徒令上將揮神筆，終見降王走傳車。管樂有才終不忝，關張無命欲何如。

他年錦裡經祠廟，梁父吟成恨有馀。

94「屏風」

六曲連環接翠帷，高樓半夜酒醒時。

掩燈遮霧密如此，雨落月明俱不知。

95「春日」

欲入盧家白玉堂，新春催破舞衣裳。

蝶銜紅蕊蜂銜粉，共助青樓一日忙。

96「武侯廟古柏」

蜀相階前柏，龍蛇捧閟宮。陰成外江畔，老向惠陵東。

大樹思馮異，甘棠憶召公。葉凋湘燕雨，枝拆海鵬風。

玉壘經綸遠，金刀歷數終。誰將出師表，一為問昭融。

97「風」

撩釵盤孔雀，惱帶拂鴛鴦。羅薦誰教近，齋時鎖洞房。

98「即日」

一歲林花即日休，江間亭下悵淹留。重吟細把真無奈，已落猶開未放愁。山色正來銜小苑，春陰只欲傍高樓。

金鞍忽散銀壺漏，更醉誰家白玉鉤。

99「九成宮（九成宮本隋仁壽宮貞觀間修之以避暑因更名）」

十二層城閬苑西，平時避暑拂虹霓。云隨夏后雙龍尾，風逐周王八駿蹄。吳岳曉光連翠巘，甘泉晚景上丹梯。

荔枝盧橘沾恩幸，鸞鵲天書濕紫泥。

100「少將」

族亞齊安陸，風高漢武威。煙波別墅醉，花月後門歸。

青海聞傳箭，天山報合圍。一朝攜劍起，上馬即如飛。

101「詠史」

歷覽前賢國與家，成由勤儉破由奢。何須琥珀方為枕，豈得真珠始是車。運去不逢青海馬，力窮難拔蜀山蛇。

幾人曾預南薰曲，終古蒼梧哭翠華。

102「贈白道者（一作詠史第二首）」

十二樓前再拜辭，靈風正滿碧桃枝。

壺中若是有天地，又向壺中傷別離。

103「無題二首」

昨夜星辰昨夜風，畫樓西畔桂堂東。身無彩鳳雙飛翼，心有靈犀一點通。隔座送鉤春酒暖，分曹射覆蠟燈紅。

嗟餘聽鼓應官去，走馬蘭台類斷蓬。

聞道閶門萼綠華，昔年相望抵天涯。

豈知一夜秦樓客，偷看吳王苑內花。

104「漢宮詞」

青雀西飛竟未回，君王長在集靈臺。

侍臣最有相如渴，不賜金莖露一杯。

105「無題四首」

來是空言去絕踪，月斜樓上五更鐘。夢為遠別啼難喚，書被催成墨未濃。蠟照半籠金翡翠，麝熏微度繡芙蓉。

劉郎已恨蓬山遠，更隔蓬山一萬重。

颯颯東風細雨來，芙蓉塘外有輕雷。金蟾囓鎖燒香入，玉虎牽絲汲井回。賈氏窺簾韓掾少，宓妃留枕魏王才。

春心莫共花爭發，一寸相思一寸灰。

含情春晼晚，暫見夜闌干。樓響將登怯，簾烘欲過難。

多羞釵上燕，真愧鏡中鸞。歸去橫塘曉，華星送寶鞍。

何處哀箏隨急管，櫻花永巷垂楊岸。東家老女嫁不售，白日當天三月半。溧陽公主年十四，清明暖後同牆看。

歸來展轉到五更，梁間燕子聞長嘆。

106「赴職梓潼留別畏之員外同年」

佳兆聯翩遇鳳凰，雕文羽帳紫金床。桂花香處同高第，柿葉翻時獨悼亡。烏鵲失棲長不定，鴛鴦何事自相將。

京華庸蜀三千里，送到咸陽見夕陽。

107「桂林路中作」

地暖無秋色，江晴有暮暉。空馀蟬嘒嘒，猶向客依依。

村小犬相護，沙平僧獨歸。欲成西北望，又見鷓鴣飛。

108「無題」

照梁初有情，出水舊知名。裙衩芙蓉小，釵茸翡翠輕。

錦長書鄭重，眉細恨分明。莫近彈棋局，中心最不平。

109「蝶三首」

初來小苑中，稍與瑣闈通。遠恐芳塵斷，輕憂豔雪融。

只知防皓露，不覺逆尖風。回首雙飛燕，乘時入綺櫳。

長眉畫了繡簾開，碧玉行收白玉台。

為問翠釵釵上鳳，不知香頸為誰回。

壽陽公主嫁時妝，八字宮眉捧額黃。

見我佯羞頻照影，不知身屬冶遊郎。

110「無題二首」

八歲偷照鏡，長眉已能畫。十歲去踏青，芙蓉作裙衩。

十二學彈箏，銀甲不曾卸。十四藏六親，懸知猶未嫁。

十五泣春風，背面鞦韆下。

幽人不倦賞，秋暑貴招邀。竹碧轉悵望，池清尤寂寥。

露花終裛濕，風蝶強嬌饒。此地如攜手，兼君不自聊。

111「王十二兄與畏之員外相訪見招小飲…以悼亡日近不去因寄」

謝傅門庭舊末行，今朝歌管屬檀郎。更無人處簾垂地，欲拂塵時簟竟床。嵇氏幼男猶可憫，左家嬌女豈能忘。

秋霖腹疾俱難遣，萬里西風夜正長。

112「隋宮（一云隋堤）」

乘興南游不戒嚴，九重誰省諫書函。

春風舉國裁宮錦，半作障泥半作帆。

113「落花」

高閣客竟去，小園花亂飛。參差連曲陌，迢遞送斜暉。

腸斷未忍掃，眼穿仍欲歸。芳心向春盡，所得是沾衣。

114「月」

池上與橋邊，難忘复可憐。簾開最明夜，簟卷已涼天。

流處水花急，吐時雲葉鮮。姮娥無粉黛，只是逞嬋娟。

115「贈宗魯筇竹杖」

大夏資輕策，全溪贈所思。靜憐穿樹遠，滑想過苔遲。

鶴怨朝還望，僧閒暮有期。風流真底事，常欲傍清羸。

116「垂柳」

娉婷小苑中，婀娜曲池東。朝佩皆垂地，仙衣盡帶風。

七賢寧佔竹，三品且饒松。腸斷靈和殿，先皇玉座空。

117「曲池」

日下繁香不自持，月中流艷與誰期。迎憂急鼓疏鐘斷，分隔休燈滅燭時。張蓋欲判江灩灩，回頭更望柳絲絲。

從來此地黃昏散，未信河梁是別離。

118「代應二首」

溝水分流西復東，九秋霜月五更風。

離鸞別鳳今何在，十二玉樓空更空。

昨夜雙鉤敗，今朝百草輸。關西狂小吏，惟喝繞床盧。

119「席上作」

淡雲輕雨拂高唐，玉殿秋來夜正長。

料得也應憐宋玉，一生惟事楚襄王。

120「訪隱者不遇成二絕」

秋水悠悠浸墅扉，夢中來數覺來稀。

玄蟬去盡葉黃落，一樹冬青人未歸。

城郭休過識者稀，哀猿啼處有柴扉。

滄江白日樵漁路，日暮歸來雨滿衣。

121「破鏡」

玉匣清光不復持，菱花散亂月輪虧。

秦台一照山雞後，便是孤鸞罷舞時。

122「無題」

紫府仙人號寶燈，雲漿未飲結成冰。

如何雪月交光夜，更在瑤台十二層。

123「贈庾十二朱版」

固漆投膠不可開，贈君珍重抵瓊瑰。

君王曉坐金鑾殿，只待相如草詔來。

124「李花」

李徑獨來數，愁情相與懸。自明無月夜，強笑欲風天。

減粉與園籜，分香沾渚蓮。徐妃久已嫁，猶自玉為鈿。

125「柳」

曾逐東風拂舞筵，樂游春苑斷腸天。

如何肯到清秋日，已帶斜陽又帶蟬。

126「三月十日流杯亭」

身屬中軍少得歸，木蘭花盡失春期。

偷隨柳絮到城外，行過水西聞子規。

127「過招國李家南園二首」

潘岳無妻客為愁，新人來坐舊妝樓。

春風猶自疑聯句，雪絮相和飛不休。

長亭歲盡雪如波，此去秦關路幾多。

惟有夢中相近分，臥來無睡欲如何。

128「留贈畏之」

清時無事奏明光，不遣當關報早霜。中禁詞臣尋引領，左川歸客自迴腸。郎君下筆驚鸚鵡，侍女吹笙弄鳳凰。

空寄大羅天上事，眾仙同日詠霓裳。

待得郎來月已低，寒暄不道醉如泥。

五更又欲向何處，騎馬出門烏夜啼。

戶外重陰黯不開，含羞迎夜复臨台。

瀟湘浪上有煙景，安得好風吹汝來。

129「為有」

為有云屏無限嬌，鳳城寒盡怕春宵。

無端嫁得金龜婿，辜負香衾事早朝。

130「無題」

相見時難別亦難，東風無力百花殘。春蠶到死絲方盡，蠟炬成灰淚始乾。曉鏡但愁雲鬢改，夜吟應覺月光寒。

蓬山此去無多路，青鳥殷勤為探看。

131「碧城三首」

碧城十二曲闌干，犀辟塵埃玉闢寒。閬苑有書多附鶴，女床無樹不棲鸞。星沈海底當窗見，雨過河源隔座看。

若是曉珠明又定，一生長對水晶盤。

對影聞聲已可憐，玉池荷葉正田田。不逢蕭史休回首，莫見洪崖又拍肩。紫鳳放嬌銜楚佩，赤鱗狂舞撥湘弦。

鄂君悵望舟中夜，繡被焚香獨自眠。

七夕來時先有期，洞房簾箔至今垂。玉輪顧兔初生魄，鐵網珊瑚未有枝。檢與神方教駐景，收將鳳紙寫相思。

武皇內傳分明在，莫道人間總不知。

132「對雪二首」

寒氣先侵玉女扉，清光旋透省郎闈。梅花大庾嶺頭髮，柳絮章台街里飛。欲舞定隨曹植馬，有情應濕謝莊衣。

龍山萬里無多遠，留待行人二月歸。

旋撲珠簾過粉牆，輕於柳絮重於霜。已隨江令誇瓊樹，又入盧家妒玉堂。侵夜可能爭桂魄，忍寒應欲試梅妝。

關河凍合東西路，腸斷斑騅送陸郎。

133「蜂」

小苑華池爛熳通，後門前檻思無窮。宓妃腰細才勝露，趙後身輕欲倚風。紅壁寂寥崖蜜盡，碧簾迢遞霧巢空。

青陵粉蝶休離恨，長定相逢二月中。

134「公子」

外戚封侯自有恩，平明通籍九華門。

金唐公主年應小，二十君王未許婚。

135「賦得雞」

稻粱猶足活諸雛，妒敵專場好自娛。

可要五更驚曉夢，不辭風雪為陽烏。

136「明神」

明神司過豈令冤，暗室由來有禍門。

莫為無人欺一物，他時須慮石能言。

137「辛未七夕」

恐是仙家好別離，故教迢遞作佳期。由來碧落銀河畔，可要金風玉露時。清漏漸移相望久，微雲未接過來遲。

豈能無意酬烏鵲，惟與蜘蛛乞巧絲。

138「壬申七夕」

已駕七香車，心心待曉霞。風輕惟響珮，日薄不嫣花。

桂嫩傳香遠，榆高送影斜。成都過卜肆，曾妒識靈槎。

139「壬申閏秋題贈烏鵲」

繞樹無依月正高，鄴城新淚濺雲袍。

幾年始得逢秋閏，兩度填河莫告勞。

140「端居」

遠書歸夢兩悠悠，只有空床敵素秋。

階下青苔與紅樹，雨中寥落月中愁。

141「夜半」

三更三點萬家眠，露欲為霜月墮煙。

鬥鼠上堂蝙蝠出，玉琴時動倚窗弦。

142「玉山」

玉山高與閬風齊，玉水清流不貯泥。何處更求回日馭，此中兼有上天梯。珠容百斛龍休睡，桐拂千尋鳳要棲。

聞道神仙有才子，赤簫吹罷好相攜。

143「張惡子廟」

下馬捧椒漿，迎神白玉堂。如何鐵如意，獨自與姚萇。

144「雨」

摵摵度瓜園，依依傍竹軒。秋池不自冷，風葉共成喧。

窗迥有時見，簷高相續翻。侵宵送書雁，應為稻粱恩。

145「菊」

暗暗淡淡紫，融融冶冶黃。陶令籬邊色，羅含宅里香。

幾時禁重露，實是怯殘陽。願泛金鸚鵡，升君白玉堂。

146「牡丹」

錦幃初卷衛夫人，繡被猶堆越鄂君。垂手亂翻雕玉佩，招腰爭舞鬱金裙。石家蠟燭何曾剪，荀令香爐可待熏。

我是夢中傳彩筆，欲書花葉寄朝雲。

147「北樓」

春物豈相干，人生只強歡。花猶曾斂夕，酒竟不知寒。

異域東風濕，中華上象寬。此樓堪北望，輕命倚危欄。

148「擬沈下賢」

千二百輕鸞，春衫瘦著寬。倚風行稍急，含雪語應寒。

帶火遺金斗，兼珠碎玉盤。河陽看花過，曾不問潘安。

149「蝶」

飛來繡戶陰，穿過畫樓深。重傅秦台粉，輕塗漢殿金。

相兼惟柳絮，所得是花心。可要凌孤客，邀為子夜吟。

150「飲席代官妓贈兩從事」

新人橋上著春衫，舊主江邊側帽簷。

願得化為紅綬帶，許教雙鳳一時銜。

151「代魏宮私贈」

來時西館阻佳期，去後漳河隔夢思。

知有宓妃無限意，春松秋菊可同時。

152「代元城吳令暗為答」

背闕歸藩路欲分，水邊風日半西曛。

荊王枕上原無夢，莫枉陽台一片雲。

153「牡丹」

壓徑复緣溝，當窗又映樓。終銷一國破，不啻萬金求。

鸞鳳戲三島，神仙居十洲。應憐萱草淡，卻得號忘憂。

154「百果嘲櫻桃」

珠實雖先熟，瓊莩縱早開。流鶯猶故在，爭得諱含來。

155「櫻桃答」

眾果莫相誚，天生名品高。何因古樂府，惟有鄭櫻桃。

156「曉坐（一云後閤）」

後閤罷朝眠，前墀思黯然。梅應未假雪，柳自不勝煙。

淚續淺深綆，腸危高下弦。紅顏無定所，得失在當年。

157「詠史」

北湖南埭水漫漫，一片降旗百尺竿。

三百年間同曉夢，鐘山何處有龍盤。

158「一片」

一片非煙隔九枝，蓬巒仙仗儼雲旗。天泉水暖龍吟細，露畹春多鳳舞遲。榆莢散來星斗轉，桂花尋去月輪移。

人間桑海朝朝變，莫遣佳期更後期。

159「日射」

日射紗窗風撼扉，香羅拭手春事違。

迴廊四合掩寂寞，碧鸚鵡對紅薔薇。

160「題鵝」

眠沙臥水自成群，曲岸殘陽極浦雲。

那解將心憐孔翠，羈雌長共故雄分。

161「華清宮」

朝元閣迥羽衣新，首按昭陽第一人。

當日不來高處舞，可能天下有胡塵。

162「梓潼望長卿山至巴西复懷譙秀」

梓潼不見馬相如，更欲南行問酒壚。

行到巴西覓譙秀，巴西惟是有寒蕪。

163「齊宮詞」

永壽兵來夜不扃，金蓮無復印中庭。

梁台歌管三更罷，猶自風搖九子鈴。

164「十一月中旬至扶風界見梅花」

匝路亭亭艷，非時裛裛香。素娥惟與月，青女不饒霜。

贈遠虛盈手，傷離適斷腸。為誰成早秀，不待作年芳。

165「青陵台」

青陵台畔日光斜，萬古貞魂倚暮霞。

莫訝韓憑為蛺蝶，等閒飛上別枝花。

166「東還」

自有仙才自不知，十年長夢採華芝。

秋風動地黃雲暮，歸去嵩陽尋舊師。

167「酬崔八早梅有贈兼示之作」

知訪寒梅過野塘，久留金勒為迴腸。謝郎衣袖初翻雪，荀令熏爐更換香。何處拂胸資蝶粉，幾時塗額藉蜂黃。

維摩一室雖多病，亦要天花作道場。

168「春風」

春風雖自好，春物太昌昌。若教春有意，惟遣一枝芳。

我意殊春意，先春已斷腸。

169「蜀桐」

玉壘高桐拂玉繩，上含非霧下含冰。

枉教紫鳳無棲處，斫作秋琴彈壞陵。

170「漢宮」

通靈夜醮達清晨，承露盤晞甲帳春。

王母不來方朔去，更須重見李夫人。

171「判春」

一桃復一李，井上佔年芳。笑處如臨鏡，窺時不隱牆。

敢言西子短，誰覺宓妃長。珠玉終相類，同名作夜光。

172「促漏」

促漏遙鐘動靜聞，報章重疊杳難分。舞鸞鏡匣收殘黛，睡鴨香爐換夕熏。歸去定知還向月，夢來何處更為雲。

南塘漸暖蒲堪結，兩兩鴛鴦護水紋。

173「江東」

驚魚撥剌燕翩翾，獨自江東上釣船。

今日春光太漂蕩，謝家輕絮沈郎錢。

174「讀任彥升碑」

任昉當年有美名，可憐才調最縱橫。

梁台初建應惆悵，不得蕭公作騎兵。

175「荷花」

都無色可並，不奈此香何。瑤席乘涼設，金羈落晚過。

回衾燈照綺，渡襪水沾羅。預想前秋別，離居夢棹歌。

176「五松驛」

獨下長亭念過秦，五松不見見輿薪。

只應既斬斯高後，尋被樵人用斧斤。

177「灞岸」

山東今歲點行頻，幾處冤魂哭虜塵。

灞水橋邊倚華表，平時二月有東巡。

178「送臻師二首」

昔去靈山非拂席，今來滄海欲求珠。

楞伽頂上清涼地，善眼仙人憶我無。

苦海迷途去未因，東方過此幾微塵。

何當百億蓮花上，一一蓮花見佛身。

179「七夕」

鸞扇斜分鳳幄開，星橋橫過鵲飛回。

爭將世上無期別，換得年年一度來。

180「謝先輩防記念拙詩甚多，異日偶有此寄」

曉用雲添句，寒將雪命篇。良辰多自感，作者豈皆然。

熟寢初同鶴，含嘶欲並蟬。題時長不展，得處定應偏。

南浦無窮樹，西樓不住煙。改成人寂寂，寄與路綿綿。

星勢寒垂地，河聲曉上天。夫君自有恨，聊藉此中傳。

181「馬嵬二首」

冀馬燕犀動地來，自埋紅粉自成灰。

君王若道能傾國，玉輦何由過馬嵬。

海外徒聞更九州，他生未卜此生休。空聞虎旅傳宵柝，無復雞人報曉籌。此日六軍同駐馬，當時七夕笑牽牛。

如何四紀為天子，不及盧家有莫愁。

182「可嘆」

幸會東城宴未回，年華憂共水相催。梁家宅里秦宮入，趙後樓中赤鳳來。冰簟且眠金鏤枕，瓊筵不醉玉交杯。

宓妃愁坐芝田館，用盡陳王八斗才。

183「望喜驛別嘉陵江水二絕」

嘉陵江水此東流，望喜樓中憶閬州。

若到閬中還赴海，閬州應更有高樓。

千里嘉陵江水色，含煙帶月碧於藍。

今朝相送東流後，猶自驅車更向南。

184「別薛岩賓」

曙爽行將拂，晨清坐欲凌。別離真不那，風物正相仍。

漫水任誰照，衰花淺自矜。還將兩袖淚，同向一窗燈。

桂樹乖真隱，芸香是小懲。清規無以況，且用玉壺冰。

185「富平少侯」

七國三邊未到憂，十三身襲富平侯。不收金彈拋林外，卻惜銀床在井頭。彩樹轉燈珠錯落，繡檀回枕玉雕鎪。

當關不報侵晨客，新得佳人字莫愁。

186「腸」

有懷非惜恨，不奈寸腸何。即席回彌久，前時斷固多。

熱應翻急燒，冷欲徹微波。隔樹澌澌雨，通池點點荷。

倦程山嚮背，望國闕嵯峨。故念飛書及，新歡借夢過。

染筠休伴淚，繞雪莫追歌。擬問陽台事，年深楚語訛。

187「贈宇文中丞」

欲構中天正急材，自緣煙水戀平台。

人間只有嵇延祖，最望山公啟事來。

188「曉起」

擬杯當曉起，呵鏡可微寒。隔箔山櫻熟，褰帷桂燭殘。

書長為報晚，夢好更尋難。影響輸雙蝶，偏過舊畹蘭。

189「閨情」

紅露花房白蜜脾，黃蜂紫蝶兩參差。

春窗一覺風流夢，卻是同袍不得知。

190「月夕」

草下陰蟲葉上霜，朱欄迢遞壓湖光。

兔寒蟾冷桂花白，此夜姮娥應斷腸。

191「杏花」

上國昔相值，亭亭如欲言。異鄉今暫賞，眽眽豈無恩。

援少風多力，牆高月有痕。為含無限意，遂對不勝繁。

仙子玉京路，主人金谷園。幾時辭碧落，誰伴過黃昏。

鏡拂鉛華膩，爐藏桂燼溫。終應催竹葉，先擬詠桃根。

莫學啼成血，從教夢寄魂。吳王采香徑，失路入煙村。

192「燈」

皎潔終無倦，煎熬亦自求。花時隨酒遠，雨後背窗休。

冷暗黃茅驛，暄明紫桂樓。錦囊名畫掩，玉局敗棋收。

何處無佳夢，誰人不隱憂。影隨簾押轉，光信簟文流。

客自勝潘岳，儂今定莫愁。固應留半焰，回照下幃羞。

193「清河」

舟小回仍數，樓危憑亦頻。燕來從及社，蝶舞太侵晨。

絳雪除煩後，霜梅取味新。年華無一事，只是自傷春。

194「襪」

嘗聞宓妃襪，渡水欲生塵。好藉常娥著，清秋踏月輪。

195「追代盧家人嘲堂內」

道卻橫波字，人前莫謾羞。只應同楚水，長短入淮流。

196「代應」

本來銀漢是紅牆，隔得盧家白玉堂。

誰與王昌報消息，盡知三十六鴛鴦。

197「離亭賦得折楊柳二首（樂府詩題作楊柳枝）」

暫憑樽酒送無憀，莫損愁眉與細腰。

人世死前惟有別，春風爭擬惜長條。

含煙惹霧每依依，萬緒千條拂落暉。

為報行人休盡折，半留相送半迎歸。

198「寄永道士」

共上雲山獨下遲，陽台白道細如絲。

君今並倚三珠樹，不記人間落葉時。

199「華州周大夫宴席」

郡齋何用酒如泉，飲德先時已醉眠。

若共門人推禮分，戴崇爭得及彭宣。

200「荊山」

壓河連華勢孱顏，鳥沒雲歸一望間。

楊僕移關三百里，可能全是為荊山。

201「次陝州先寄源從事」

離思羈愁日欲晡，東周西雍此分塗。

回鑾佛寺高多少，望盡黃河一曲無。

202「過鄭廣文舊居（鄭虔）」

宋玉平生恨有馀，遠循三楚吊三閭。

可憐留著臨江宅，異代應教庾信居。

203「東下三旬苦於風土馬上戲作」

路繞函關東復東，身騎徵馬逐驚蓬。

天池遼闊誰相待，日日虛乘九萬風。

204「莫愁」

雪中梅下與誰期，梅雪相兼一萬枝。

若是石城無艇子，莫愁還自有愁時。

205「夢令狐學士」

山驛荒涼白竹扉，殘燈向曉夢清暉。

右銀台路雪三尺，鳳詔裁成當直歸。

206「涉洛川」

通谷陽林不見人，我來遺恨古時春。

宓妃漫結無窮恨，不為君王殺灌均。

207「有感」

中路因循我所長，古來才命兩相妨。

勸君莫強安蛇足，一盞芳醪不得嘗。

208「宮妓」

珠箔輕明拂玉墀，披香新殿鬥腰支。

不須看盡魚龍戲，終遣君王怒偃師。

209「宮辭」

君恩如水向東流，得寵憂移失寵愁。

莫向尊前奏花落，涼風只在殿西頭。

210「代贈二首」

樓上黃昏慾望休，玉梯橫絕月中鉤。

芭蕉不展丁香結，同向春風各自愁。

東南日出照高樓，樓上離人唱石州。

總把春山掃眉黛，不知供得幾多愁。

211「楚吟」

山上離宮宮上樓，樓前宮畔暮江流。

楚天長短黃昏雨，宋玉無愁亦自愁。

212「瑤池」

瑤池阿母綺窗開，黃竹歌聲動地哀。

八駿日行三萬里，穆王何事不重來。

213「柳」

為有橋邊拂面香，何曾自敢佔流光。

後庭玉樹承恩澤，不信年華有斷腸。

214「寄在朝鄭曹獨孤李四同年」

昔歲陪遊舊跡多，風光今日兩蹉跎。

不因醉本蘭亭在，兼忘當年舊永和。

1「南朝」

地險悠悠天險長，金陵王氣應瑤光。

休誇此地分天下，只得徐妃半面妝。

2「題漢祖廟」

乘運應須宅八荒，男兒安在戀池隍。

君王自起新豐後，項羽何曾在故鄉。

3「韓冬郎即席為詩相送一座盡驚他日餘方…兼呈畏之員外」

十歲裁詩走馬成，冷灰殘燭動離情。

桐花萬里丹山路，雛鳳清於老鳳聲。

劍棧風檣各苦辛，別時冰雪到時春。

為憑何遜休聯句，瘦盡東陽姓沈人。

4「評事翁寄賜餳粥走筆為答」

粥香餳白杏花天，省對流鶯坐綺筵。

今日寄來春已老，鳳樓迢遞憶鞦韆。

5「東阿王」

國事分明屬灌均，西陵魂斷夜來人。

君王不得為天子，半為當時賦洛神。

6「聖女祠」

松篁台殿蕙香幃，龍護瑤窗鳳掩扉。無質易迷三里霧，不寒長著五銖衣。人間定有崔羅什，天上應無劉武威。

寄問釵頭雙白燕，每朝珠館幾時歸。

7「獨居有懷」

麝重愁風逼，羅疏畏月侵。怨魂迷恐斷，嬌喘細疑沈。

數急芙蓉帶，頻抽翡翠簪。柔情終不遠，遙妒已先深。

浦冷鴛鴦去，園空蛺蝶尋。蠟花長遞淚，箏柱鎮移心。

覓使嵩雲暮，回頭灞岸陰。只聞涼葉院，露井近寒砧。

8「過景陵」

武皇精魄久仙升，帳殿淒涼煙霧凝。

俱是蒼生留不得，鼎湖何異魏西陵。

9「臨發崇讓宅紫薇」

一樹濃姿獨看來，秋庭暮雨類輕埃。不先搖落應為有，已欲別離休更開。桃綬含情依露井，柳綿相憶隔章台。

天涯地角同榮謝，豈要移根上苑栽。

10「及第東歸次灞上，卻寄同年」

芳桂當年各一枝，行期未分壓春期。江魚朔雁長相憶，秦樹嵩云自不知。下苑經過勞想像，東門送餞又差池。

灞陵柳色無離恨，莫枉長條贈所思。

11「野菊（又見《孫逖集》，題作詠樓前海石榴）」

苦竹園南椒塢邊，微香冉冉淚涓涓。已悲節物同寒雁，忍委芳心與暮蟬。細路獨來當此夕，清尊相伴省他年。

紫雲新苑移花處，不敢霜栽近禦筵。

12「板橋曉別」

回望高城落曉河，長亭窗戶壓微波。

水仙欲上鯉魚去，一夜芙蓉紅淚多。

13「過伊僕射舊宅」

朱邸方酬力戰功，華筵俄嘆逝波窮。迴廊簷斷燕飛去，小閣塵凝人語空。幽淚欲幹殘菊露，馀香猶入敗荷風。

何能更涉瀧江去，獨立寒流吊楚宮。

14「關門柳」

永定河邊一行柳，依依長發故年春。

東來西去人情薄，不為清陰減路塵。

15「酬別令狐補闕」

惜別夏仍半，回途秋已期。那修直諫草，更賦贈行詩。

錦段知無報，青萍肯見疑。人生有通塞，公等係安危。

警露鶴辭侶，吸風蟬抱枝。彈冠如不問，又到掃門時。

16「銀河吹笙」

悵望銀河吹玉笙，樓寒院冷接平明。重衾幽夢他年斷，別樹羈雌昨夜驚。月榭故香因雨發，風簾殘燭隔霜清。

不須浪作緱山意，湘瑟秦簫自有情。

17「與同年李定言曲水閒話戲作」

海燕參差溝水流，同君身世屬離憂。相攜花下非秦贅，對泣春天類楚囚。碧草暗侵穿苑路，珠簾不捲枕江樓。

莫驚五勝埋香骨，地下傷春亦白頭。

18「彭城公薨後贈杜二十七胜李十七潘二君…安平公門下」

梁山兗水約從公，兩地參差一旦空。

謝墅庾村相吊後，自今岐路各西東。

19「聞歌」

斂笑凝眸意欲歌，高云不動碧嵯峨。銅台罷望歸何處，玉輦忘還事幾多。青塚路邊南雁盡，細腰宮裡北人過。

此聲腸斷非今日，香灺燈光奈爾何。

20「贈華陽宋真人兼寄清都劉先生」

淪謫千年別帝宸，至今猶謝蕊珠人。但驚茅許同仙籍，不道劉盧是世親。玉檢賜書迷鳳篆，金華歸駕冷龍鱗。

不因杖屨逢週史，徐甲何曾有此身。

21「楚宮二首（後首一作天水閒話舊事）」

十二峰前落照微，高唐宮暗坐迷歸。

朝雲暮雨長相接，猶自君王恨見稀。

月姊曾逢下彩蟾，傾城消息隔重簾。已聞佩響知腰細，更辨弦聲覺指纖。暮雨自歸山悄悄，秋河不動夜厭厭。

王昌且在牆東住，未必金堂得免嫌。

22「和友人戲贈二首（一作和令狐八戲題）」

東望花樓曾不同，西來雙燕信休通。仙人掌冷三霄露，玉女窗虛五夜風。翠袖自隨回雪轉，燭房尋類外庭空。

殷勤莫使清香透，牢合金魚鎖桂叢。

迢遞青門有幾關，柳梢樓角見南山。明珠可貫須為佩，白璧堪裁且作環。子夜休歌團扇掩，新正未破剪刀閒。

猿啼鶴怨終年事，未抵熏爐一夕間。

23「題二首後重有戲贈任秀才」

一丈紅薔擁翠筠，羅窗不識繞街塵。峽中尋覓長逢雨，月裡依稀更有人。虛為錯刀留遠客，枉緣書札損文鱗。

適知小閣還斜照，羨殺烏龍臥錦茵。

24「有感二首（乙卯年有感丙辰年詩成二詩紀甘露之變）」

九服歸元化，三靈葉睿圖。如何本初輩，自取屈犛誅。

有甚當車泣，因勞下殿趨。何成奏雲物，直是滅萑苻。

證逮符書密，辭連性命俱。竟緣尊漢相，不早辨胡雛。

鬼籙分朝部，軍烽照上都。敢雲堪慟哭，未免怨洪爐。

丹陛猶敷奏，彤庭欻戰爭。臨危對盧植，始悔用龐萌。

禦仗收前殿，兵徒劇背城。蒼黃五色棒，掩遏一陽生。

古有清君側，今非乏老成。素心雖未易，此舉太無名。

誰瞑銜冤目，寧吞欲絕聲。近聞開壽宴，不廢用咸英。

25「重有感」

玉帳牙旗得上游，安危須共主君憂。竇融表已來關右，陶侃軍宜次石頭。豈有蛟龍愁失水，更無鷹隼與高秋。

晝號夜哭兼幽顯，早晚星關雪涕收。

26「壽安公主出降」

溈水聞貞媛，常山索銳師。昔憂迷帝力，今分送王姬。

事等和強虜，恩殊睦本枝。四郊多壘在，此禮恐無時。

27「夕陽樓」

花明柳暗繞天愁，上盡重城更上樓。

欲問孤鴻向何處，不知身世自悠悠。

28「春雨」

悵臥新春白袷衣，白門寥落意多違。紅樓隔雨相望冷，珠箔飄燈獨自歸。遠路應悲春晼晚，殘宵猶得夢依稀。

玉璫緘札何由達，萬里雲羅一雁飛。

29「中元作」

絳節飄颻宮國來，中元朝拜上清回。羊權須得金條脫，溫嶠終虛玉鏡台。曾省驚眠聞雨過，不知迷路為花開。

有娀未抵瀛洲遠，青雀如何鴆鳥媒。

30「鴛鴦」

雌去雄飛萬里天，雲羅滿眼淚潸然。

不須長結風波願，鎖向金籠始兩全。

31「楚宮」

湘波如淚色漻漻，楚厲迷魂逐恨遙。楓樹夜猿愁自斷，女蘿山鬼語相邀。空歸腐敗猶難復，更困腥臊豈易招。

但使故鄉三戶在，彩絲誰惜懼長蛟。

32「妓席暗記送同年獨孤雲之武昌」

疊嶂千重叫恨猿，長江万裡洗離魂。

武昌若有山頭石，為拂蒼苔檢淚痕。

33「宿晉昌亭聞驚禽」

羈緒鰥鰥夜景侵，高窗不掩見驚禽。飛來曲渚煙方合，過盡南塘樹更深。胡馬嘶和榆塞笛，楚猿吟雜橘村砧。

失群掛木知何限，遠隔天涯共此心。

34「深宮」

金殿銷香閉綺櫳，玉壺傳點咽銅龍。狂飆不惜蘿陰薄，清露偏知桂葉濃。斑竹嶺邊無限淚，景陽宮裡及時鐘。

豈知為雨為雲處，只有高唐十二峰。

35「明禪師院酬從兄見寄」

貞吝嫌茲世，會心馳本原。人非四禪縛，地絕一塵喧。

霜露欹高木，星河壓故園。斯遊儻為勝，九折幸回軒。

36「寄裴衡」

別地蕭條極，如何更獨來。秋應為黃葉，雨不厭青苔。

沈約只能瘦，潘仁豈是才。雜情堪底寄，惟有冷於灰。

37「即日」

小苑試春衣，高樓倚暮暉。夭桃惟是笑，舞蝶不空飛。

赤嶺久無耗，鴻門猶合圍。幾家緣錦字，含淚坐鴛機。

38「淮陽路」

荒村倚廢營，投宿旅魂驚。斷雁高仍急，寒溪曉更清。

昔年嘗聚盜，此日頗分兵。猜貳誰先致，三朝事始平。

39「崇讓宅東亭醉後沔然有作」

曲岸風雷罷，東亭霽日涼。新秋仍酒困，幽興暫江鄉。

搖落真何遽，交親或未忘。一帆彭蠡月，數雁塞門霜。

俗態雖多累，仙標發近狂。聲名佳句在，身世玉琴張。

萬古山空碧，無人鬢免黃。驊騮憂老大，鶗鴂妒芬芳。

密竹沈虛籟，孤蓮泊晚香。如何此幽勝，淹臥劇清漳。

40「晚晴」

深居俯夾城，春去夏猶清。天意憐幽草，人間重晚晴。

並添高閣迥，微注小窗明。越鳥巢乾後，歸飛體更輕。

41「迎寄韓魯州（瞻同年）」

積雨晚騷騷，相思正鬱陶。不知人萬里，時有燕雙高。

寇盜纏三輔，莓苔滑百牢。聖朝推衛霍，歸日動仙曹。

42「武夷山」

只得流霞酒一杯，空中簫鼓幾時回。

武夷洞裡生毛竹，老盡曾孫更不來。

43「一片」

一片瓊英價動天，連城十二昔虛傳。

良工巧費真為累，楮葉成來不直錢。

44「寄成都高苗二從事（時二公從事商隱座主府）」

紅蓮幕下紫梨新，命斷湘南病渴人。

今日問君能寄否，二江風水接天津。

45「鄭州獻從叔舍人褎」

蓬島煙霞閬苑鐘，三官箋奏附金龍。茅君奕世仙曹貴，許掾全家道氣濃。絳簡尚參黃紙案，丹爐猶用紫泥封。

不知他日華陽洞，許上經樓第幾重。

46「西南行卻寄相送者」

百里陰雲覆雪泥，行人只在雪雲西。

明朝驚破還鄉夢，定是陳倉碧野雞。

47「四皓廟」

羽翼殊勳棄若遺，皇天有運我無時。

廟前便接山門路，不長青松長紫芝。

48「題白石蓮花寄楚公」

白石蓮花誰所共，六時長捧佛前燈。空庭苔蘚饒霜露，時夢西山老病僧。大海龍宮無限地，諸天雁塔幾多層。

漫誇鶖子真羅漢，不會牛車是上乘。

49「安定城樓」

迢遞高城百尺樓，綠楊枝外盡汀洲。賈生年少虛垂淚，王粲春來更遠遊。永憶江湖歸白髮，欲回天地入扁舟。

不知腐鼠成滋味，猜意鴛雛竟未休。

50「隋宮守歲」

消息東郊木帝回，宮中行樂有新梅。沈香甲煎為庭燎，玉液瓊蘇作壽盃。遙望露盤疑是月，遠聞鼉鼓欲驚雷。

昭陽第一傾城客，不踏金蓮不肯來。

51「利州江潭作（感孕金輪所）」

神劍飛來不易銷，碧潭珍重駐蘭橈。自攜明月移燈疾，欲就行雲散錦遙。河伯軒窗通貝闕，水宮帷箔卷冰綃。

他時燕脯無人寄，雨滿空城蕙葉雕。

52「即目」

地寬樓已迥，人更迥於樓。細意經春物，傷酲屬暮愁。

望賒殊易斷，恨久欲難收。大勢真無利，多情豈自由。

空園兼樹廢，敗港擁花流。書去青楓驛，鴻歸杜若洲。

單棲應分定，辭疾索誰憂。更替林鴉恨，驚頻去不休。

53「相思（一作相思樹上）」

相思樹上合歡枝，紫鳳青鸞共羽儀。

腸斷秦台吹管客，日西春盡到來遲。

54「茂陵」

漢家天馬出蒲梢，苜蓿榴花遍近郊。內苑只知含鳳觜，屬車無復插雞翹。玉桃偷得憐方朔，金屋修成貯阿嬌。

誰料蘇卿老歸國，茂陵松柏雨蕭蕭。

55「鏡檻」

鏡檻芙蓉入，香台翡翠過。撥弦驚火鳳，交扇拂天鵝。

隱忍陽城笑，喧傳郢市歌。仙眉瓊作葉，佛髻鈿為螺。

五里無因霧，三秋只見河。月中供藥剩，海上得綃多。

玉集胡沙割，犀留聖水磨。斜門穿戲蝶，小閣鎖飛蛾。

騎襜侵韉卷，車帷約幰鈋。傳書兩行雁，取酒一封駝。

橋迥涼風壓，溝橫夕照和。待烏燕太子，駐馬魏東阿。

想像鋪芳褥，依稀解醉羅。散時簾隔露，臥後幕生波。

梯穩從攀桂，弓調任射莎。豈能拋斷夢，聽鼓事朝珂。

56「送鄭大台文南覲（鄭畋）」

黎闢灘聲五月寒，南風無處附平安。

君懷一匹胡威絹，爭拭酬恩淚得乾。

57「風」

迥拂來鴻急，斜催別燕高。已寒休慘淡，更遠尚呼號。

楚色分西塞，夷音接下牢。歸舟天外有，一為戒波濤。

58「洞庭魚」

洞庭魚可拾，不假更垂罾。鬧若雨前蟻，多於秋後蠅。

豈思鱗作簟，仍計腹為燈。浩蕩天池路，翱翔欲化鵬。

59「天涯」

春日在天涯，天涯日又斜。鶯啼如有淚，為濕最高花。

60「喜捨弟羲叟及第上禮部魏公」

國以斯文重，公仍內署來。風標森太華，星象逼中台。

朝滿遷鶯侶，門多吐鳳才。寧同魯司寇，惟鑄一顏回。

61「哀箏」

延頸全同鶴，柔腸素怯猿。湘波無限淚，蜀魄有馀冤。

輕幰長無道，哀箏不出門。何由問香炷，翠幕自黃昏。

62「自南山北歸經分水嶺」

水急愁無地，山深故有云。那通極目望，又作斷腸分。

鄭驛來雖及，燕台哭不聞。猶馀遺意在，許刻鎮南勳。

63「舊頓（頓，宿食處也。天子行幸住宿處，亦曰頓）」

東人望幸久咨嗟，四海於今是一家。

猶鎖平時舊行殿，盡無宮戶有宮鴉。

64「代董秀才卻扇」

莫將畫扇出帷來，遮掩春山滯上才。

若道團圓似明月，此中須放桂花開。

65「有感」

非關宋玉有微辭，卻是襄王夢覺遲。

一自高唐賦成後，楚天雲雨盡堪疑。

66「驪山有感」

驪岫飛泉泛暖香，九龍呵護玉蓮房。

平明每幸長生殿，不從金輿惟壽王。

67「別智玄法師」

雲鬢無端怨別離，十年移易住山期。

東西南北皆垂淚，卻是楊朱真本師。

68「贈孫綺新及第」

長樂遙聽上苑鐘，彩衣稱慶桂香濃。

陸機始擬誇文賦，不覺雲間有士龍。

69「代秘書贈弘文館諸校書」

清切曹司近玉除，比來秋興復何如。

崇文館裡丹霜後，無限紅梨憶校書。

70「亂石」

虎踞龍蹲縱复橫，星光漸減雨痕生。

不須並礙東西路，哭殺廚頭阮步兵。

71「日日」

日日春光斗日光，山城斜路杏花香。

幾時心緒渾無事，得及游絲百尺長。

72「過楚宮」

巫峽迢迢舊楚宮，至今雲雨暗丹楓。

微生盡戀人間樂，只有襄王憶夢中。

73「龍池」

龍池賜酒敞雲屏，羯鼓聲高眾樂停。

夜半宴歸宮漏永，薛王沉醉壽王醒。

74「淚」

永巷長年怨綺羅，離情終日思風波。湘江竹上痕無限，峴首碑前灑幾多。人去紫臺秋入塞，兵殘楚帳夜聞歌。

朝來灞水橋邊問，未抵青袍送玉珂。

75「十字水期韋潘侍御同年不至時韋寓居水次故郭汾寧宅」

伊水濺濺相背流，朱欄畫閣幾人遊。漆燈夜照真無數，蠟炬晨炊竟未休。顧我有懷同大夢，期君不至更沈憂。

西園碧樹今誰主，與近高窗臥聽秋。

76「流鶯」

流鶯漂蕩复參差，渡陌臨流不自持。巧囀豈能無本意，良辰未必有佳期。風朝露夜陰晴裡，萬戶千門開閉時。

曾苦傷春不忍聽，鳳城何處有花枝。

77「出關宿盤豆館對叢蘆有感」

蘆葉梢梢夏景深，郵亭暫欲灑塵襟。昔年曾是江南客，此日初為關外心。思子台邊風自急，玉娘湖上月應沉。

清聲不遠行人去，一世荒城伴夜砧。

78「和韓錄事送宮人入道」

星使追還不自由，雙童捧上綠瓊輈。九枝燈下朝金殿，三素雲中侍玉樓。鳳女顛狂成久別，月娥孀獨好同遊。

當時若愛韓公子，埋骨成灰恨未休。

79「即目」

小鼎煎茶麵曲池，白須道士竹間棋。

何人書破蒲葵扇，記著南塘移樹時。

80「聖女祠」

杳藹逢仙跡，蒼茫滯客途。何年歸碧落，此路向皇都。

消息期青雀，逢迎異紫姑。腸回楚國夢，心斷漢宮巫。

從騎裁寒竹，行車蔭白榆。星娥一去後，月姊更來無。

寡鵠迷蒼壑，羈凰怨翠梧。惟應碧桃下，方朔是狂夫。

81「七月二十九日崇讓宅宴作」

露如微霰下前池，月過回塘萬竹悲。浮世本來多聚散，紅蕖何事亦離披。悠揚歸夢惟燈見，濩落生涯獨酒知。

豈到白頭長只爾，嵩陽松雪有心期。

82「贈從兄閬之」

悵望人間萬事違，私書幽夢約忘機。荻花村里魚標在，石蘚庭中鹿跡微。幽徑定攜僧共入，寒塘好與月相依。

城中猘犬憎蘭佩，莫損幽芳久不歸。

83「吳宮」

龍檻沉沈水殿清，禁門深掩斷人聲。

吳王宴罷滿宮醉，日暮水漂花出城。

84「常娥」

雲母屏風燭影深，長河漸落曉星沈。

常娥應悔偷靈藥，碧海青天夜夜心。

85「殘花」

殘花啼露莫留春，尖發誰非怨別人。

若但掩關勞獨夢，寶釵何日不生塵。

86「天津西望」

虜馬崩騰忽一狂，翠華無日到東方。

天津西望腸真斷，滿眼秋波出苑牆。

87「西亭」

此夜西亭月正圓，疏簾相伴宿風煙。

梧桐莫更翻清露，孤鶴從來不得眠。

88「憶住一師」

無事經年別遠公，帝城鍾曉憶西峰。

爐煙消盡寒燈晦，童子開門雪滿松。

89「昨夜」

不辭鶗鴂妒年芳，但惜流塵暗燭房。

昨夜西池涼露滿，桂花吹斷月中香。

90「海客」

海客乘槎上紫氛，星娥罷織一相聞。

只應不憚牽牛妒，聊用支機石贈君。

91「初食筍呈座中」

嫩籜香苞初出林，於陵論價重如金。

皇都陸海應無數，忍剪凌雲一寸心。

92「早起」

風露澹清晨，簾間獨起人。鶯花啼又笑，畢竟是誰春。

93「寄蜀客」

君到臨邛問酒壚，近來還有長卿無。

金徽卻是無情物，不許文君憶故夫。

94「行至金牛驛寄興元渤海尚書」

樓上春雲水底天，五云章色破巴箋。諸生個個王恭柳，從事人人庾杲蓮。六曲屏風江雨急，九枝燈檠夜珠圓。

深慚走馬金牛路，驟和陳王白玉篇。

95「深樹見一顆櫻桃尚在」

高桃留晚實，尋得小庭南。矮墮綠雲髻，欹危紅玉簪。

惜堪充鳳食，痛已被鶯含。越鳥誇香荔，齊名亦未甘。

96「細雨」

帷飄白玉堂，簟卷碧牙床。楚女當時意，蕭蕭發彩涼。

97「歌舞」

遏雲歌響清，回雪舞腰輕。只要君流眄，君傾國自傾。

98「海上」

石橋東望海連天，徐福空來不得仙。

直遣麻姑與搔背，可能留命待桑田。

99「魏侯第東北樓堂郢叔言別，聊用書所見成篇」

暗樓連夜閣，不擬為黃昏。未必斷別淚，何曾妨夢魂。

疑穿花逶迤，漸近火溫黁。海底翻無水，仙家卻有村。

鎖香金屈戌，殢酒玉崑崙。羽白風交扇，冰清月映盆。

舊歡塵自積，新歲電猶奔。霞綺空留段，雲峰不帶根。

念君千里舸，江草漏燈痕。

100「白雲夫舊居」

平生誤識白雲夫，再到仙簷憶酒壚。

牆外萬株人絕跡，夕陽惟照欲棲烏。

101「同學彭道士參寥」

莫羨仙家有上真，仙家暫謫亦千春。

月中桂樹高多少，試問西河斫樹人。

102「到秋」

搧風淅瀝簟流離，萬里南風滯所思。

守到清秋還寂寞，葉丹苔碧閉門時。

103「華師」

孤鶴不睡云無心，衲衣筇杖來西林。

院門晝鎖迴廊靜，秋日當階柿葉陰。

104「華嶽下題西王母廟」

神仙有分豈關情，八馬虛隨落日行。

莫恨名姬中夜沒，君王猶自不長生。

105「過華清內厩門」

華清別館閉黃昏，碧草悠悠內厩門。

自是明時不巡幸，至今青海有龍孫。

106「樂遊原」

萬樹鳴蟬隔岸虹，樂遊原上有西風。

羲和自趁虞泉宿，不放斜陽更向東。

107「贈荷花」

世間花葉不相倫，花入金盆葉作塵。惟有綠荷紅菡萏，卷舒開合任天真。此花此葉常相映，翠減紅衰愁殺人。

108「丹丘」

青女丁寧結夜霜，羲和辛苦送朝陽。

丹丘萬里無消息，幾對梧桐憶鳳凰。

109「房君珊瑚散」

不見姮娥影，清秋守月輪。月中閒杵臼，桂子搗成塵。

110「小桃園」

竟日小桃園，休寒亦未暄。坐鶯當酒重，送客出牆繁。

啼久艷粉薄，舞多香雪翻。猶憐未圓月，先出照黃昏。

111「嘲櫻桃」

朱實鳥含盡，青樓人未歸。南園無限樹，獨自葉如幃。

112「和張秀才落花有感」

晴暖感馀芳，紅苞雜絳房。落時猶自舞，掃後更聞香。

夢罷收羅薦，仙歸敕玉箱。迴腸九回後，猶有剩迴腸。

113「代越公房妓嘲徐公主（一作代公主答）」

笑啼俱不敢，幾欲是吞聲。遽遣離琴怨，都由半鏡明。

應防啼與笑，微露淺深情。

114「代貴公主」

芳條得意紅，飄落忽西東。分逐春風去，風回得故叢。

明朝金井露，始看憶春風。

115「鳳」

萬里峰巒歸路迷，未判容彩借山雞。

新春定有將雛樂，阿閣華池兩處棲。

116「昭肅皇帝輓歌辭三首」

九縣懷雄武，三靈仰睿文。周王傳叔父，漢後重神君。

玉律朝驚露，金莖夜切雲。笳簫淒欲斷，無復詠橫汾。

玉塞驚宵柝，金橋罷舉烽。始巢阿閣鳳，旋駕鼎湖龍。

門咽通神鼓，樓凝警夜鐘。小臣觀吉從，猶誤欲東封。

莫驗昭華琯，虛傳甲帳神。海迷求藥使，雪隔獻桃人。

桂寢青雲斷，松扉白露新。萬方同象鳥，舉慟滿秋塵。

117「梓州罷吟寄同舍」

不揀花朝與雪朝，五年從事霍嫖姚。君緣接座交珠履，我為分行近翠翹。楚雨含情皆有托，漳濱臥病竟無憀。

長吟遠下燕台去，惟有衣香染未銷。

118「無題二首」

鳳尾香羅薄幾重，碧文圓頂夜深縫。扇裁月魄羞難掩，車走雷聲語未通。曾是寂寥金燼暗，斷無消息石榴紅。

斑騅只係垂楊岸，何處西南任好風。

重帷深下莫愁堂，臥後清宵細細長。神女生涯原是夢，小姑居處本無郎。風波不信菱枝弱，月露誰教桂葉香。

直道相思了無益，未妨惆悵是清狂。

119「病中早訪招國李十將軍遇挈家遊曲江」

十頃平波溢岸清，病來惟夢此中行。

相如未是真消渴，猶放沱江過錦城。

120「昨日」

昨日紫姑神去也，今朝青鳥使來賒。未容言語還分散，少得團圓足怨嗟。二八月輪蟾影破，十三弦柱雁行斜。

平明鐘後更何事，笑倚牆邊梅樹花。

121「櫻桃花下」

流鶯舞蝶兩相欺，不取花芳正結時。

他日未開今日謝，嘉辰長短是參差。

122「故驛迎吊故桂府常侍有感」

飢烏翻樹晚雞啼，泣過秋原沒馬泥。

二紀征南恩與舊，此時丹旐玉山西。

123「槿花」

風露淒淒秋景繁，可憐榮落在朝昏。

未央宮里三千女，但保紅顏莫保恩。

124「暮秋獨遊曲江」

荷葉生時春恨生，荷葉枯時秋恨成。

深知身在情長在，悵望江頭江水聲。

125「任弘農尉獻州刺史乞假還京」

黃昏封印點刑徒，愧負荊山入座隅。

卻羨卞和雙刖足，一生無復沒階趨。

126「贈句芒神」

佳期不定春期賒，春物夭閼興咨嗟。

願得句芒索青女，不教容易損年華。

127「無愁果有愁曲北齊歌」

東有青龍西白虎，中含福星包世度。玉壺渭水笑清潭，鑿天不到牽牛處。騏驎踏雲天馬獰，牛山撼碎珊瑚聲。

秋娥點滴不成淚，十二玉樓無故釘。推煙唾月拋千里，十番紅桐一行死。白楊別屋鬼迷人，空留暗記如蠶紙。

日暮向風牽短絲，血凝血散今誰是。

128「房中曲」

薔薇泣幽素，翠帶花錢小。嬌郎痴若云，抱日西簾曉。

枕是龍宮石，割得秋波色。玉簟失柔膚，但見蒙羅碧。

憶得前年春，未語含悲辛。歸來已不見，錦瑟長於人。

今日澗底松，明日山頭蘗。愁到天池翻，相看不相識。

129「齊梁晴雲」

緩逐煙波起，如妒柳綿飄。故臨飛閣度，欲入回陂銷。

縈歌憐畫扇，敞景弄柔條。更奈天南位，牛渚宿殘宵。

130「效徐陵體贈更衣」

密帳真珠絡，溫幃翡翠裝。楚腰知便寵，宮眉正鬥強。

結帶懸梔子，繡領刺鴛鴦。輕寒衣省夜，金斗熨沈香。

131「又效江南曲」

郎船安兩槳，儂舸動雙橈。掃黛開宮額，裁裙約楚腰。

乖期方積思，臨酒欲拌嬌。莫以採菱唱，欲羨秦台簫。

132「月夜重寄宋華陽姊妹」

偷桃竊藥事難兼，十二城中鎖彩蟾。

應共三英同夜賞，玉樓仍是水精簾。

133「訪人不遇留別館」

卿卿不惜鎖窗春，去作長楸走馬身。

閒倚繡簾吹柳絮，日高深院斷無人。

134「雨中長樂水館送趙十五滂不及」

碧雲東去雨雲西，苑路高高驛路低。

秋水綠蕪終盡分，夫君太騁錦障泥。

135「汴上送李郢之蘇州」

人高詩苦滯夷門，萬里梁王有舊園。煙幌自應憐白紵，月樓誰伴詠黃昏。露桃塗頰依苔井，風柳誇腰住水村。

蘇小小墳今在否，紫蘭香徑與招魂。

136「贈鄭讜處士」

浪跡江湖白髮新，浮雲一片是吾身。寒歸山觀隨棋局，暖入汀洲逐釣輪。越桂留烹張翰鱠，蜀姜供煮陸機蓴。

相逢一笑憐疏放，他日扁舟有故人。

137「復至裴明府所居」

伊人卜築自幽深，桂巷杉籬不可尋。柱上雕蟲對書字，槽中瘦馬仰聽琴。求之流輩豈易得，行矣關山方獨吟。

賒取松醪一斗酒，與君相伴灑煩襟。

138「覽古」

莫恃金湯忽太平，草間霜露古今情。空糊赬壤真何益，欲舉黃旗竟未成。長樂瓦飛隨水逝，景陽鐘墮失天明。

回頭一吊箕山客，始信逃堯不為名。

139「子初郊墅」

看山對酒君思我，聽鼓離城我訪君。臘雪已添牆下水，齋鐘不散檻前云。陰移竹柏濃還淡，歌雜漁樵斷更聞。

亦擬村南買煙舍，子孫相約事耕耘。

140「漢南書事」

西師萬眾幾時回，哀痛天書近已裁。文吏何曾重刀筆，將軍猶自舞輪台。幾時拓土成王道，從古窮兵是禍胎。

陛下好生千萬壽，玉樓長禦白雲杯。

141「當句有對」

密邇平陽接上蘭，秦樓鴛瓦漢宮盤。池光不定花光亂，日氣初涵露氣乾。但覺遊蜂饒舞蝶，豈知孤鳳憶離鸞。

三星自轉三山遠，紫府程遙碧落寬。

142「井絡」

井絡天彭一掌中，漫誇天設劍為峰。陣圖東聚燕江石，邊柝西懸雪嶺松。堪嘆故君成杜宇，可能先主是真龍。

將來為報奸雄輩，莫向金牛訪舊踪。

143「寫意」

燕雁迢迢隔上林，高秋望斷正長吟。人間路有潼江險，天外山惟玉壘深。日向花間留返照，雲從城上結層陰。

三年已製思鄉淚，更入新年恐不禁。

144「隨師東」

東征日調萬黃金，幾竭中原買鬥心。軍令未聞誅馬謖，捷書惟是報孫歆。但須鸑鷟巢阿閣，豈假鴟鴞在泮林。

可惜前朝玄菟郡，積骸成莽陣雲深。

145「宋玉」

何事荊台百萬家，惟教宋玉擅才華。楚辭已不饒唐勒，風賦何曾讓景差。落日渚宮供觀閣，開年雲夢送煙花。

可憐庾信尋荒徑，猶得三朝託後車。

146「韓同年新居餞韓西迎家室戲贈」

籍籍征西萬戶侯，新緣貴婿起朱樓。一名我漫居先甲，千騎君翻在上頭。雲路招邀回彩鳳，天河迢遞笑牽牛。

南朝禁臠無人近，瘦盡瓊枝詠四愁。

147「奉和太原公送前楊秀才戴兼招楊正字戎」

潼關地接古弘農，萬里高飛雁與鴻。桂樹一枝當白日，芸香三代繼清風。仙舟尚惜乖雙美，彩服何由得盡同。

誰憚士龍多笑疾，美髭終類晉司空。

148「池邊」

玉管葭灰細細吹，流鶯上下燕參差。

日西千繞池邊樹，憶把枯條撼雪時。

149「賈生」

宣室求賢訪逐臣，賈生才調更無倫。

可憐夜半虛前席，不問蒼生問鬼神。

150「送王十三校書分司」

多少分曹掌秘文，洛陽花雪夢隨君。

定知何遜緣聯句，每到城東憶范雲。

151「寄惱韓同年二首（時韓住蕭洞）」

簾外辛夷定已開，開時莫放艷陽回。

年華若到經風雨，便是胡僧話劫灰。

龍山晴雪鳳樓霞，洞裡迷人有幾家。

我為傷春心自醉，不勞君勸石榴花。

152「謁山」

從來係日乏長繩，水去雲回恨不勝。

欲就麻姑買滄海，一杯春露冷如冰。

153「鈞天」

上帝鈞天會眾靈，昔人因夢到青冥。

伶倫吹裂孤生竹，卻為知音不得聽。

154「失猿」

祝融南去萬重雲，清嘯無因更一聞。

莫遣碧江通箭道，不教腸斷憶同群。

155「戲題友人壁」

花徑逶迤柳巷深，小闌亭午囀春禽。

相如解作長門賦，卻用文君取酒金。

156「假日」

素琴弦斷酒瓶空，倚坐欹眠日已中。

誰向劉靈天幕內，更當陶令北窗風。

157「寄遠」

姮娥搗藥無時已，玉女投壺未肯休。

何日桑田俱變了，不教伊水向東流。

158「王昭君」

毛延壽畫欲通神，忍為黃金不顧人。

馬上琵琶行萬里，漢宮長有隔生春。

159「舊將軍」

雲台高議正紛紛，誰定當時蕩寇勳。

日暮灞陵原上獵，李將軍是故將軍。

160「曼倩辭」

十八年來墮世間，瑤池歸夢碧桃閒。

如何漢殿穿針夜，又向窗中覷阿環。

161「所居」

窗下尋書細，溪邊坐石平。水風醒酒病，霜日曝衣輕。

雞黍隨人設，蒲魚得地生。前賢無不謂，容易即遺名。

162「高松」

高松出眾木，伴我向天涯。客散初晴候，僧來不語時。

有風傳雅韻，無雪試幽姿。上藥終相待，他年訪伏龜。

163「訪秋」

酒薄吹還醒，樓危望已窮。江皋當落日，帆席見歸風。

煙帶龍潭白，霞分鳥道紅。殷勤報秋意，只是有丹楓。

164「昭州」

桂水春猶早，昭川日正西。虎當官道鬥，猿上驛樓啼。

繩爛金沙井，松幹乳洞梯。鄉音殊可駭，仍有醉如泥。

165「哭劉司戶蕡」

路有論冤謫，言皆在中興。空聞遷賈誼，不待相孫弘。

江闊惟回首，天高但撫膺。去年相送地，春雪滿黃陵。

166「裴明府居止」

愛君茅屋下，向晚水溶溶。試墨書新竹，張琴和古松。

坐來聞好鳥，歸去度疏鐘。明日還相見，橋南貰酒醲。

167「陸發荊南始至商洛」

昔去真無奈，今還豈自知。青辭木奴橘，紫見地仙芝。

四海秋風闊，千巖暮景遲。向來憂際會，猶有五湖期。

168「陳后宮」

玄武開新苑，龍舟宴幸頻。渚蓮參法駕，沙鳥犯句陳。

壽獻金莖露，歌翻玉樹塵。夜來江令醉，別詔宿臨春。

169「樂遊原」

春夢亂不記，春原登已重。青門弄煙柳，紫閣舞雲松。

拂硯輕冰散，開尊綠酎濃。無悰托詩遣，吟罷更無悰。

170「贈子直花下（令狐绹字子直）」

池光忽隱牆，花氣亂侵房。屏緣蝶留粉，窗油蜂印黃。

官書推小吏，侍史從清郎。並馬更吟去，尋思有底忙。

171「小園獨酌」

柳帶誰能結，花房未肯開。空馀雙蝶舞，竟絕一人來。

半展龍鬚席，輕斟瑪瑙杯。年年春不定，虛信歲前梅。

172「思歸」

固有樓堪倚，能無酒可傾。嶺雲春沮洳，江月夜晴明。

魚亂書何托，猿哀夢易驚。舊居連上苑，時節正遷鶯。

173「獻寄舊府開封公（開封公，令狐楚也）」

幕府三年遠，春秋一字褒。書論秦逐客，賦續楚離騷。

地理南溟闊，天文北極高。酬恩撫身世，未覺勝鴻毛。

174「向晚」

當風橫去幰，臨水卷空帷。北土鞦韆罷，南朝祓禊歸。

花情羞脈脈，柳意悵微微。莫嘆佳期晚，佳期自古稀。

175「春遊」

橋峻斑騅疾，川長白鳥高。煙輕惟潤柳，風濫欲吹桃。

徙倚三層閣，摩挲七寶刀。庾郎年最少，青草妒春袍。

176「離席」

出宿金尊掩，從公玉帳新。依依向馀照，遠遠隔芳塵。

細草翻驚雁，殘花伴醉人。楊朱不用勸，只是更沾巾。

177「俳諧」

短顧何由遂，遲光且莫驚。鶯能歌子夜，蝶解舞宮城。

柳訝眉雙淺，桃猜粉太輕。年華有情狀，吾豈怯平生。

178「細雨」

蕭灑傍回汀，依微過短亭。氣涼先動竹，點細未開萍。

稍促高高燕，微疏的的螢。故園煙草色，仍近五門青。

179「商於新開路」

六百商於路，崎嶇古共聞。蜂房春欲暮，虎阱日初曛。

路向泉間辨，人從樹杪分。更誰開捷徑，速擬上青雲。

180「題鄭大有隱居」

結構何峰是，喧閒此地分。石梁高瀉月，樵路細侵雲。

偃臥蛟螭室，希夷鳥獸群。近知西嶺上，玉管有時聞。

181「夜飲」

卜夜容衰鬢，開筵屬異方。燭分歌扇淚，雨送酒船香。

江海三年客，乾坤百戰場。誰能辭酩酊，淹臥劇清漳。

182「江上」

萬里風來地，清江北望樓。云通梁苑路，月帶楚城秋。

刺字從漫滅，歸途尚阻修。前程更煙水，吾道豈淹留。

183「涼思」

客去波平檻，蟬休露滿枝。永懷當此節，倚立自移時。

北斗兼春遠，南陵寓使遲。天涯占夢數，疑誤有新知。

184「鸞鳳」

舊鏡鸞何處，衰桐鳳不棲。金錢饒孔雀，錦段落山雞。

王子調清管，天人降紫泥。豈無雲路分，相望不應迷。

185「李衛公（德裕）」

絳紗弟子音塵絕，鸞鏡佳人舊會稀。

今日致身歌舞地，木棉花暖鷓鴣飛。

186「韋蟾（一作寄懷韋蟾）」

謝家離別正淒涼，少傅臨岐賭佩囊。

卻憶短亭回首處，夜來煙雨滿池塘。

187「自貺」

陶令棄官後，仰眠書屋中。誰將五斗米，擬換北窗風。

188「蝶」

孤蝶小徘徊，翩翾粉翅開。並應傷皎潔，頻近雪中來。

189「夜意」

簾垂幕半卷，枕冷被仍香。如何為相憶，魂夢過瀟湘。

190「因書」

絕徼南通棧，孤城北枕江。猿聲連月檻，鳥影落天窗。

海石分棋子，郫筒當酒缸。生歸話辛苦，別夜對凝釭。

191「奉寄安國大師兼簡子蒙」

憶奉蓮花座，兼聞貝葉經。岩光分蠟屐，澗響入銅瓶。

日下徒推鶴，天涯正對螢。魚山羨曹植，眷屬有文星。

192「閒遊」

危亭題竹粉，曲沼嗅荷花。數日同攜酒，平明不在家。

尋幽殊未極，得句總堪誇。強下西樓去，西樓倚暮霞。

193「縣中惱飲席」

晚醉題詩贈物華，罷吟還醉忘歸家。

若無江氏五色筆，爭奈河陽一縣花。

194「題李上謨壁」

舊著思玄賦，新編雜擬詩。江庭猶近別，山捨得幽期。

嫩割週顒韭，肥烹鮑照葵。飽聞南燭酒，仍及撥醅時。

195「江村題壁」

沙岸竹森森，維艄聽越禽。數家同老壽，一徑自陰深。

喜客嘗留橘，應官說採金。傾壺真得地，愛日靜霜砧。

196「即日」

桂林聞舊說，曾不異炎方。山響匡床語，花飄度臘香。

幾時逢雁足，著處斷猿腸。獨撫青青桂，臨城憶雪霜。

197「漫成五章」

沈宋裁辭矜變律，王楊落筆得良朋。

當時自謂宗師妙，今日惟觀對屬能。

李杜操持事略齊，三才萬象共端倪。

集仙殿與金鑾殿，可是蒼蠅惑曙雞。

生兒古有孫徵虜，嫁女今無王右軍。

借問琴書終一世，何如旗蓋仰三分。

代北偏師銜使節，關中裨將建行台。

不妨常日饒輕薄，且喜臨戎用草萊。

郭令素心非黷武，韓公本意在和戎。

兩都耆舊偏垂淚，臨老中原見朔風。

198「射魚曲」

思牢弩箭磨青石，繡額蠻渠三虎力。尋潮背日伺泅鱗，貝闕夜移鯨失色。纖纖粉簳馨香餌，綠鴨回塘養龍水。

含冰漢語遠於天，何由回作金盤死。

199「日高」

鍍鐶故錦縻輕拖，玉xC不動便門鎖。水精眠夢是何人，欄藥日高紅髲bQ。飛香上雲春訴天，雲梯十二門九關。

輕身滅影何可望，粉蛾帖死屏風上。

200「宮中曲」

雲母濾宮月，夜夜白於水。賺得羊車來，低扇遮黃子。

水精不覺冷，自刻鴛鴦翅。蠶縷茜香濃，正朝纏左臂。

巴箋兩三幅，滿寫承恩字。欲得識青天，昨夜蒼龍是。

201「海上謠」

桂水寒於江，玉兔秋冷咽。海底覓仙人，香桃如瘦骨。

紫鸞不肯舞，滿翅蓬山雪。借得龍堂寬，曉出揲雲發。

劉郎舊香炷，立見茂陵樹。雲孫帖帖臥秋煙，上元細字如蠶眠。

202「李夫人三首」

一帶不結心，兩股方安髻。慚愧白茅人，月沒教星替。

剩結茱萸枝，多擘秋蓮的。獨自有波光，彩囊盛不得。

蠻絲系條脫，妍眼和香屑。壽宮不惜鑄南人，柔腸早被秋眸割。清澄有馀幽素香，鰥魚渴鳳真珠房。

不知瘦骨類冰井，更許夜簾通曉霜。土花漠漠雲茫茫，黃河欲盡天蒼蒼。

203「景陽宮井雙桐」

秋港菱花幹，玉盤明月蝕。血滲兩枯心，情多去未得。

徒經白門伴，不見丹山客。未待刻作人，愁多有魂魄。

誰將玉盤與，不死翻相誤。天更闊於江，孫枝覓郎主。

昔妒鄰宮槐，道類雙眉斂。今日繁紅櫻，拋人佔長簟。

翠襦不禁綻，留淚啼天眼。寒灰劫盡問方知，石羊不去誰相絆。

204「秋日晚思」

桐槿日零落，雨馀方寂寥。枕寒莊蝶去，窗冷胤螢銷。

取適琴將酒，忘名牧與樵。平生有遊舊，一一在煙霄。

205「春宵自遣」

地勝遺塵事，身閒念歲華。晚晴風過竹，深夜月當花。

石亂知泉咽，苔荒任徑斜。陶然恃琴酒，忘卻在山家。

206「七夕偶題」

寶婺搖珠佩，常娥照玉輪。靈歸天上匹，巧遺世間人。

花果香千戶，笙竽濫四鄰。明朝曬犢鼻，方信阮家貧。

207「靈仙閣晚眺寄鄆州韋評事」

愚公方住谷，仁者本依山。共誓林泉志，胡為尊俎間。

華蓮開菡萏，荊玉刻孱顏。爽氣臨周道，嵐光入漢關。

滿壺從蟻泛，高閣已苔斑。想就安車召，寧期負矢還。

潘遊全璧散，郭去半舟閒。定笑幽人跡，鴻軒不可攀。

208「幽居冬暮」

羽翼摧殘日，郊園寂寞時。曉雞驚樹雪，寒鶩守冰池。

急景忽雲暮，頹年浸已衰。如何匡國分，不與夙心期。

209「過姚孝子廬偶書」

拱木臨周道，荒廬積古苔。魚因感姜出，鶴為吊陶來。

兩鬢蓬常亂，雙眸血不開。聖朝敦爾類，非獨路人哀。

210「賦得月照冰池」

皓月方離海，堅冰正滿池。金波雙激射，璧彩兩參差。

影佔徘徊處，光含的皪時。高低連素色，上下接清規。

顧兔飛難定，潛魚躍未期。鵲驚俱欲繞，狐聽始無疑。

似鏡將盈手，如霜恐透肌。獨憐遊玩意，達曉不知疲。

211「永樂縣所居一草一木無非自栽今春悉已芳茂因書即事一章」

手種悲陳事，心期玩物華。柳飛彭澤雪，桃散武陵霞。

枳嫩棲鸞葉，桐香待鳳花。綬藤縈弱蔓，袍草展新芽。

學植功雖倍，成蹊跡尚賒。芳年誰共玩，終老邵平瓜。

212「南潭上亭宴集以疾後至因而抒情」

馬卿聊應召，謝傅已登山。歌發百花外，樂調深竹間。

鷁舟縈遠岸，魚鑰啟重關。鶯蝶如相引，煙蘿不暇攀。

佳人啟玉齒，上客頷朱顏。肯念沉痾士，俱期倒載還。

213「寒食行次冷泉驛」

驛途仍近節，旅宿倍思家。獨夜三更月，空庭一樹花。

介山當驛秀，汾水繞關斜。自怯春寒苦，那堪禁火賒。

214「寄華嶽孫逸人」

靈岳幾千仞，老松逾百尋。攀崖仍躡壁，啖葉复眠陰。

海上呼三島，齋中戲五禽。唯應逢阮籍，長嘯作鸞音。

215「戲題贈稷山驛吏王全」

絳台驛吏老風塵，耽酒成仙幾十春。

過客不勞詢甲子，惟書亥字與時人。

216「和韋潘前輩七月十二日夜泊池州城下先寄上李使君」

桂含爽氣三秋首，蓂吐中旬二葉新。

正是澄江如練處，玄暉應喜見詩人。

217「花下醉」

尋芳不覺醉流霞，倚樹沉眠日已斜。

客散酒醒深夜後，更持紅燭賞殘花。

218「所居永樂縣久旱，縣宰祈禱得雨，因賦詩」

甘膏滴滴是精誠，晝夜如絲一尺盈。

只怪閭閻喧鼓吹，邑人同報朿長生。

1「正月十五夜聞京有燈，恨不得觀」

月色燈光滿帝都，香車寶輦隘通衢。

身閒不睹中興盛，羞逐鄉人賽紫姑。

2「贈趙協律皙」

俱識孫公與謝公，二年歌哭處還同。已叨鄒馬聲華末，更共劉盧族望通。南省恩深賓館在，東山事往妓樓空。

不堪歲暮相逢地，我欲西征君又東。

3「搖落」

搖落傷年日，羈留念遠心。水亭吟斷續，月幌夢飛沉。

古木含風久，疏螢怯露深。人閒始遙夜，地迥更清砧。

結愛曾傷晚，端憂復至今。未諳滄海路，何處玉山岑。

灘激黃牛暮，雲屯白帝陰。遙知沾灑意，不減欲分襟。

4「滯雨」

滯雨長安夜，殘燈獨客愁。故鄉雲水地，歸夢不宜秋。

5「偶題二首」

小亭閒眠微醉消，山榴海柏枝相交。

水文簟上琥珀枕，傍有墮釵雙翠翹。

清月依微香露輕，曲房小院多逢迎。

春叢定見饒棲鳥，飲罷莫持紅燭行。

6「月」

過水穿樓觸處明，藏人帶樹遠含清。

初生欲缺虛惆悵，未必圓時即有情。

7「夜冷」

樹繞池寬月影多，村砧塢笛隔風蘿。

西亭翠被馀香薄，一夜將愁向敗荷。

8「正月崇讓宅」

密鎖重關掩綠苔，廊深閣迥此徘徊。先知風起月含暈，尚自露寒花未開。蝙拂簾旌終展轉，鼠翻窗網小驚猜。

背燈獨共馀香語，不覺猶歌起夜來。

9「城外」

露寒風定不無情，臨水噹山又隔城。

未必明時勝蚌蛤，一生長共月虧盈。

10「撰彭陽公志文畢有感」

延陵留表墓，峴首送沈碑。敢伐不加點，猶當無愧辭。

百生終莫報，九死諒難追。待得生金後，川原亦幾移。

11「北青蘿」

殘陽西入崦，茅屋訪孤僧。落葉人何在，寒雲路幾層。

獨敲初夜磬，閒倚一枝藤。世界微塵裡，吾寧愛與憎。

12「戲贈張書記」

別館君孤枕，空庭我閉關。池光不受月，野氣欲沉山。

星漢秋方會，關河夢幾還。危弦傷遠道，明鏡惜紅顏。

古木含風久，平蕪盡日閒。心知兩愁絕，不斷若尋環。

13「幽人」

丹灶三年火，蒼崖萬歲藤。樵歸說逢虎，棋罷正留僧。

星斗同秦分，人煙接漢陵。東流清渭苦，不盡照衰興。

14「念遠」

日月淹秦甸，江湖動越吟。蒼桐應露下，白閣自云深。

皎皎非鸞扇，翹翹失鳳簪。床空鄂君被，杵冷女媭砧。

北思驚沙雁，南情屬海禽。關山已搖落，天地共登臨。

15「過故崔兗海宅與崔明秀才話舊因寄舊僚杜趙李三掾」

絳帳恩如昨，烏衣事莫尋。諸生空會葬，舊掾已華簪。

共入留賓驛，俱分市駿金。莫憑無鬼論，終負託孤心。

16「微雨」

初隨林靄動，稍共夜涼分。窗迥侵燈冷，庭虛近水聞。

17「南山趙行軍新詩盛稱遊宴之洽，因寄一絕」

蓮幕遙臨黑水津，櫜鞬無事但尋春。

梁王司馬非孫武，且免宮中斬美人。

18「曲江」

望斷平時翠輦過，空聞子夜鬼悲歌。金輿不返傾城色，玉殿猶分下苑波。死憶華亭聞唳鶴，老憂王室泣銅駝。

天荒地變心雖折，若比陽春意未多。

19「景陽井」

景陽宮井剩堪悲，不盡龍鸞誓死期。

腸斷吳王宮外水，濁泥猶得葬西施。

20「故番禺侯以贓罪致不辜，事覺，母者他日過其門」

飲鴆非君命，茲身亦厚亡。江陵從種橘，交廣合投香。

不見千金子，空馀數仞牆。殺人須顯戮，誰舉漢三章。

21「詠雲」

捧月三更斷，藏星七夕明。才聞飄迥路，旋見隔重城。

潭暮隨龍起，河秋壓雁聲。只應惟宋玉，知是楚神名。

22「夜出西溪」

東府憂春盡，西溪許日曛。月澄新漲水，星見欲銷雲。

柳好休傷別，松高莫出群。軍書雖倚馬，猶未當能文。

23「效長吉」

長長漢殿眉，窄窄楚宮衣。鏡好鸞空舞，簾疏燕誤飛。

君王不可問，昨夜約黃歸。

24「柳」

江南江北雪初消，漠漠輕黃惹嫩條。灞岸已攀行客手，楚宮先騁舞姬腰。清明帶雨臨官道，晚日含風拂野橋。

如線如絲正牽恨，王孫歸路一何遙。

25「九月於東逢雪」

舉家忻共報，秋雪墮前峰。嶺外他年憶，於東此日逢。

粒輕還自亂，花薄未成重。豈是驚離鬢，應來洗病容。

26「四皓廟」

本為留侯慕赤松，漢庭方識紫芝翁。

蕭何只解追韓信，豈得虛當第一功。

27「送阿龜歸華」

草堂歸意背煙蘿，黃綬垂腰不奈何。

因汝華陽求藥物，碧松根下茯苓多。

28「九日」

曾共山翁把酒時，霜天白菊繞階墀。十年泉下無人問，九日樽前有所思。不學漢臣栽苜蓿，空教楚客詠江蘺。

郎君官貴施行馬，東閣無因再得窺。

29「僧院牡丹」

薄葉風才倚，枝輕霧不勝。開先如避客，色淺為依僧。

粉壁正盪水，緗幃初卷燈。傾城惟待笑，要裂幾多繒。

30「贈司勳杜十三員外」

杜牧司勳字牧之，清秋一首杜秋詩。前身應是梁江總，名總還曾字總持。心鐵已從乾鏌利，鬢絲休嘆雪霜垂。

漢江遠吊西江水，羊祜韋丹盡有碑。

31「高花」

花將人共笑，籬外露繁枝。宋玉臨江宅，牆低不礙窺。

32「嘲桃」

無賴夭桃面，平時露井東。春風為開了，卻擬笑春風。

33「送豐都李尉」

萬古商於地，憑君泣路岐。固難尋綺季，可得信張儀。

雨氣燕先覺，葉陰蟬遽知。望鄉尤忌晚，山晚更參差。

34「天平公座中呈令狐令公時蔡京在坐京曾為僧徒故有第五句」

罷執霓旌上醮壇，慢妝嬌樹水晶盤。更深欲訴蛾眉斂，衣薄臨醒玉艷寒。白足禪僧思敗道，青袍御史擬休官。

雖然同是將軍客，不敢公然子細看。

35「江上憶嚴五廣休（一本入集外詩）」

征南幕下帶長刀，夢筆深藏五色毫。

逢著澄江不敢詠，鎮西留與謝功曹。

36「餞席重送從叔餘之梓州」

莫嘆萬重山，君還我未還。武關猶悵望，何況百牢關。

37「訪隱」

路到層峰斷，門依老樹開。月從平楚轉，泉自上方來。

薤白羅朝饌，松黃暖夜杯。相留笑孫綽，空解賦天台。

38「寓興」

薄宦仍多病，從知竟遠遊。談諧叨客禮，休浣接冥搜。

樹好頻移榻，雲奇不下樓。豈關無景物，自是有鄉愁。

39「東南」

東南一望日中烏，欲逐羲和去得無。

且向秦樓棠樹下，每朝先覓照羅敷。

40「歸來」

舊隱無何別，歸來始更悲。難尋白道士，不見惠禪師。

草徑蟲鳴急，沙渠水下遲。卻將波浪眼，清曉對紅梨。

41「子直晉昌李花（得分字）」

吳館何時熨，秦台幾夜熏。綃輕誰解卷，香異自先聞。

月裡誰無姊，雲中亦有君。樽前見飄蕩，愁極客襟分。

42「河清與趙氏昆季宴集得擬杜工部」

勝概殊江右，佳名逼渭川。虹收青嶂雨，鳥沒夕陽天。

客鬢行如此，滄波坐渺然。此中真得地，漂蕩釣魚船。

43「寓目」

園桂懸心碧，池蓮飫眼紅。此生真遠客，幾別即衰翁。

小幌風煙入，高窗霧雨通。新知他日好，錦瑟傍朱櫳。

44「題道靜院院在中條山故王顏中丞所置虢州刺史…寫真存焉」

紫府丹成化鶴群，青鬆手植變龍文。壺中別有仙家日，嶺上猶多隱士云。獨坐遺芳成故事，褰帷舊貌似元君。

自憐築室靈山下，徒望朝嵐與夕曛。

45「賦得桃李無言」

夭桃花正發，穠李蕊方繁。應候非爭艷，成蹊不在言。

靜中霞暗吐，香處雪潛翻。得意搖風態，含情泣露痕。

芬芳光上苑，寂默委中園。赤白徒自許，幽芳誰與論。

46「登霍山驛樓」

廟列前峰迥，樓開四望窮。嶺鼷嵐色外，陂雁夕陽中。

弱柳千條露，衰荷一面風。壺關有狂孽，速繼老生功。

47「寄和水部馬郎中題興德驛，時昭義已平」

仙郎倦去心，鄭驛暫登臨。水色瀟湘闊，沙程朔漠深。

鷁舟時往復，鷗鳥恣浮沉。更想逢歸馬，悠悠岳樹陰。

48「題小松」

憐君孤秀植庭中，細葉輕陰滿座風。桃李盛時雖寂寞，雪霜多後始青蔥。一年幾變枯榮事，百尺方資柱石功。

為謝西園車馬客，定悲搖落盡成空。

49「行次昭應縣道上，送戶部李郎中充昭義攻討」

將軍大旆掃狂童，詔選名賢贊武功。暫逐虎牙臨故絳，遠含雞舌過新豐。魚游沸鼎知無日，鳥覆危巢豈待風。

早勒勳庸燕石上，佇光綸綍漢廷中。

50「水齋」

多病欣依有道邦，南塘宴起想秋江。捲簾飛燕還拂水，開戶暗蟲猶打窗。更閱前題已披卷，仍斟昨夜未開缸。

誰人為報故交道，莫惜鯉魚時一雙。

51「奉同諸公題河中任中丞新創河亭四韻之作」

萬里誰能訪十洲，新亭雲構壓中流。河鮫縱玩難為室，海蜃遙驚恥化樓。左右名山窮遠目，東西大道鎖輕舟。

獨留巧思傳千古，長與蒲津作勝遊。

52「過故府中武威公交城舊莊感事（武威公王茂元也）」

信陵亭館接郊畿，幽象遙通晉水祠。日落高門喧燕雀，風飄大樹撼熊羆。新蒲似筆思投日，芳草如茵憶吐時。

山下只今黃絹字，淚痕猶墮六州兒。

53「贈田叟」

荷筱衰翁似有情，相逢攜手繞村行。燒畬曉映遠山色，伐樹暝傳深谷聲。鷗鳥忘機翻浹洽，交親得路昧平生。

撫躬道地誠感激，在野無賢心自驚。

54「贈別前蔚州契苾使君」

何年部落到陰陵，奕世勤王國史稱。夜卷牙旗千帳雪，朝飛羽騎一河冰。蕃兒襁負來青塚，狄女壺漿出白登。

日晚鸊鵜泉畔獵，路人遙識郅都鷹。

55「和人題真娘墓（真娘吳中樂妓墓在虎丘山下寺中）」

虎丘山下劍池邊，長遣遊人嘆逝川。罥樹斷絲悲舞席，出雲清梵想歌筵。柳眉空吐效顰葉，榆莢還飛買笑錢。

一自香魂招不得，只應江上獨嬋娟。

56「人日即事」

文王喻复今朝是，子晉吹笙此日同。舜格有苗旬太遠，周稱流火月難窮。鏤金作勝傳荊俗，翦彩為人起晉風。

獨想道衡詩思苦，離家恨得二年中。

57「春日寄懷」

世間榮落重逡巡，我獨丘園坐四春。縱使有花兼有月，可堪無酒又無人。青袍似草年年定，白髮如絲日日新。

欲逐風波千萬里，未知何路到龍津。

58「和劉評事永樂閒居見寄」

白社幽閒君暫居，青雲器業我全疏。看封諫草歸鸞掖，尚賁衡門待鶴書。蓮聳碧峰關路近，荷翻翠扇水堂虛。

自探典籍忘名利，欹枕時驚落蠹魚。

59「和馬郎中移白菊見示」

陶詩只採黃金實，郢曲新傳白雪英。素色不同籬下發，繁花疑自月中生。浮杯小摘開雲母，帶露全移綴水精。

偏稱含香五字客，從茲得地始芳榮。

60「喜聞太原同院崔侍御台拜兼寄在台三二同年之什」

鵬魚何事遇屯同，雲水升沈一會中。劉放未歸雞樹老，鄒陽新去兔園空。寂寥我對先生柳，赫奕君乘御史驄。

若向南台見鶯友，為傳垂翅度春風。

61「喜雪」

朔雪自龍沙，呈祥勢可嘉。有田皆種玉，無樹不開花。

班扇慵裁素，曹衣詎比麻。鵝歸逸少宅，鶴滿令威家。

寂寞門扉掩，依稀履跡斜。人疑遊面市，馬似困鹽車。

洛水妃虛妒，姑山客漫誇。聯辭雖許謝，和曲本慚巴。

粉署闈全隔，霜台路正賒。此時傾賀酒，相望在京華。

62「柳枝五首」

花房與蜜脾，蜂雄蛺蝶雌。同時不同類，那復更相思。

本是丁香樹，春條結始生。玉作彈棋局，中心亦不平。

嘉瓜引蔓長，碧玉冰寒漿。東陵雖五色，不忍值牙香。

柳枝井上蟠，蓮葉浦中乾。錦鱗與繡羽，水陸有傷殘。

畫屏繡步障，物物自成雙。如何湖上望，只是見鴛鴦。

63「燕台四首。春」

風光冉冉東西陌，幾日嬌魂尋不得。蜜房羽客類芳心，冶葉倡條遍相識。暖藹輝遲桃樹西，高鬟立共桃鬟齊。

雄龍雌鳳杳何許，絮亂絲繁天亦迷。醉起微陽若初曙，映簾夢斷聞殘語。愁將鐵網罥珊瑚，海闊天翻迷處所。

衣帶無情有寬窄，春煙自碧秋霜白。研丹擘石天不知，願得天牢鎖冤魄。夾羅委篋單綃起，香肌冷襯琤琤珮。

今日東風自不勝，化作幽光入西海。

64「燕台四首。夏」

前閣雨簾愁不捲，後堂芳樹陰陰見。石城景物類黃泉，夜半行郎空柘彈。綾扇喚風閶闔天，輕帷翠幕波淵旋。

蜀魂寂寞有伴未，幾夜瘴花開木棉。桂宮留影光難取，嫣薰蘭破輕輕語。直教銀漢墮懷中，未遣星妃鎮來去。

濁水清波何異源，濟河水清黃河渾。安得薄霧起緗裙，手接雲輧呼太君。

65「燕台四首。秋」

月浪沖天天宇濕，涼蟾落盡疏星入。雲屏不動掩孤嚬，西樓一夜風箏急。欲織相思花寄遠，終日相思卻相怨。

但聞北斗聲回環，不見長河水清淺。金魚鎖斷紅桂春，古時塵滿鴛鴦茵。堪悲小苑作長道，玉樹未憐亡國人。

瑤琴愔愔藏楚弄，越羅冷薄金泥重。簾鉤鸚鵡夜驚霜，喚起南雲繞雲夢。雙璫丁丁聯尺素，內記湘川相識處。

歌唇一世銜雨看，可惜馨香手中故。

66「燕台四首。冬」

天東日出天西下，雌鳳孤飛女龍寡。青溪白石不相望，堂中遠甚蒼梧野。凍壁霜華交隱起，芳根中斷香心死。

浪乘畫舸憶蟾蜍，月娥未必嬋娟子。楚管蠻弦愁一概，空城舞罷腰支在。當時歡向掌中銷，桃葉桃根雙姊妹。

破鬟矮墮凌朝寒，白玉燕釵黃金蟬。風車雨馬不持去，蠟燭啼紅怨天曙。

67「河內詩二首」

鼉鼓沉沉虯水咽，秦絲不上蠻弦絕。常娥衣薄不禁寒，蟾蜍夜艷秋河月。碧城冷落空濛煙，簾輕幕重金鉤欄。

靈香不下兩皇子，孤星直上相風竿。八桂林邊九芝草，短襟小鬢相逢道。入門暗數一千春，願去閏年留月小。

梔子交加香蓼繁，停辛佇苦留待君。

閶門日下吳歌遠，陂路綠菱香滿滿。後溪暗起鯉魚風，船旗閃斷芙蓉幹。輕身奉君畏身輕，雙橈兩槳樽酒清。

莫因風雨罷團扇，此曲斷腸惟北聲。低樓小徑城南道，猶自金鞍對芳草。

68「贈送前劉五經映三十四韻」

建國宜師古，興邦屬上庠。從來以儒戲，安得振朝綱。

叔世何多難，茲基遂已亡。泣麟猶委吏，歌鳳更佯狂。

屋壁馀無幾，焚坑逮可傷。挾書秦二世，壞宅漢諸王。

草草臨盟誓，區區務富強。微茫金馬署，狼藉鬥雞場。

盡欲心無竅，皆如面正牆。驚疑豹文鼠，貪竊虎皮羊。

南渡宜終否，西遷冀小康。策非方正士，貢絕孝廉郎。

海鳥悲鐘鼓，狙公畏服裳。多岐空擾擾，幽室竟倀倀。

凝邈為時範，虛空作士常。何由羞五霸，直自呰三皇。

別派驅楊墨，他鑣並老莊。詩書資破塚，法制困探囊。

周禮仍存魯，隋師果禪唐。鼎新麾一舉，革故法三章。

星宿森文雅，風雷起退藏。縲囚為學切，掌故受經忙。

夫子時之彥，先生跡未荒。褐衣終不召，白首興難忘。

感激殊非聖，棲遲到異粻。片辭褒有德，一字貶無良。

燕地尊鄒衍，西河重卜商。式閭真道在，擁彗信謙光。

獲預青衿列，叨來絳帳旁。雖從各言志，還要大為防。

勿謂孤寒棄，深憂訐直妨。叔孫讒易得，盜跖暴難當。

雁下秦云黑，蟬休隴葉黃。莫逾巾屨念，容許後升堂。

69「哭遂州蕭侍郎二十四韻（蕭浣）」

遙作時多難，先令禍有源。初驚逐客議，旋駭黨人冤。

密侍榮方入，司刑望愈尊。皆因優詔用，實有諫書存。

苦霧三辰沒，窮陰四塞昏。虎威狐更假，隼擊鳥逾喧。

徒欲心存闕，終遭耳屬垣。遺音和蜀魄，易簀對巴猿。

有女悲初寡，無男泣過門。朝爭屈原草，廟餒莫敖魂。

迥閣傷神峻，長江極望翻。青雲寧寄意，白骨始沾恩。

早歲思東閣，為邦屬故園。登舟慚郭泰，解榻愧陳蕃。

分以忘年契，情猶錫類敦。公先真帝子，我係本王孫。

嘯傲張高蓋，從容接短轅。秋吟小山桂，春醉後堂萱。

自嘆離通籍，何嘗忘叫閽。不成穿壙入，終擬上書論。

多士還魚貫，雲誰正駿奔。暫能誅倏忽，長與問乾坤。

蟻漏三泉路，螿啼百草根。始知同泰講，徼福是虛言。

70「送千牛李將軍赴闕五十韻」

照席瓊枝秀，當年紫綬榮。班資古直閣，勳伐舊西京。

在昔王綱紊，因誰國步清。如無一戰霸，安有大橫庚。

內豎依憑切，兇門責望輕。中台終惡直，上將更要盟。

丹陛祥煙滅，皇闈殺氣橫。喧闐眾狙怒，容易八蠻驚。

檮杌寬之久，防風戮不行。素來矜異類，此去豈親征。

舍魯真非策，居邠未有名。曾無力牧禦，寧待雨師迎。

火箭侵乘石，雲橋逼禁營。何時絕刁斗，不夜見欃槍。

屢亦聞投鼠，誰其敢射鯨。世情休念亂，物議笑輕生。

大鹵思龍躍，蒼梧失象耕。靈衣沾愧汗，儀馬困陰兵。

別館蘭薰酷，深宮蠟焰明。黃山遮舞態，黑水斷歌聲。

縱未移周鼎，何辭免趙坑。空拳轉斗地，數板不沈城。

且欲憑神算，無因計力爭。幽囚蘇武節，棄市仲由纓。

下殿言終驗，增埤事早萌。蒸雞殊減膳，屑麴異和羹。

否極時還泰，屯馀運果亨。流離幾南渡，倉卒得西平。

神鬼收昏黑，姦兇首滿盈。官非督護貴，師以丈人貞。

覆載還高下，寒暄急改更。馬前烹莽卓，壇上揖韓彭。

扈蹕三才正，回軍六合晴。此時惟短劍，仍世盡雙旌。

顧我由群從，逢君嘆老成。慶流歸嫡長，貽厥在名卿。

隼擊須當要，鵬摶莫問程。趨朝排玉座，出位泣金莖。

幸藉梁園賦，叨蒙許氏評。中郎推貴婿，定遠重時英。

政已標三尚，人今佇一鳴。長刀懸月魄，快馬駭星精。

披豁慚深眷，睽離動素誠。蕙留春晼晚，松待歲崢嶸。

異縣期回雁，登時已飯鯖。去程風刺刺，別夜漏丁丁。

庾信生多感，楊朱死有情。弦危中婦瑟，甲冷想夫箏。

會與秦樓鳳，俱聽漢苑鶯。洛川迷曲沼，煙月兩心傾。

71「詠懷寄秘閣舊僚二十六韻」

年鬢日堪悲，衡茅益自嗤。攻文枯若木，處世鈍如錘。

敢忘垂堂戒，寧將暗室欺。懸頭曾苦學，折臂反成醫。

僕禦嫌夫懦，孩童笑叔痴。小男方嗜栗，幼女漫憂葵。

遇炙誰先啖，逢齏即便吹。官銜同畫餅，面貌乏凝脂。

典籍將蠡測，文章若管窺。圖形翻類狗，入夢肯非羆。

自哂成書簏，終當咒酒卮。懶沾襟上血，羞鑷鏡中絲。

橐籥言方喻，樗蒱齒詎知。事神徒惕慮，佞佛愧虛辭。

曲藝垂麟角，浮名狀虎皮。乘軒寧見寵，巢幕更逢危。

禮俗拘嵇喜，侯王忻戴逵。途窮方結舌，靜勝但支頤。

糲食空彈劍，亨衢詎置錐。柏台成口號，芸閣暫肩隨。

悔逐遷鶯伴，誰觀擇蝨時。甕間眠太率，床下隱何卑。

奮跡登弘閣，摧心對董帷。校讎如有暇，松竹一相思。

72「戊辰會靜中出貽同志二十韻」

大道諒無外，會越自登真。丹元子何索，在己莫問鄰。

蒨璨玉琳華，翱翔九真君。戲擲萬里火，聊召六甲旬。

瑤簡被靈誥，持符開七門。金鈴攝群魔，絳節何兟兟。

吟弄東海若，笑倚扶桑春。三山誠迥視，九州揚一塵。

我本玄元冑，禀華由上津。中迷鬼道樂，沉為下土民。

托質屬太陰，煉形復為人。誓將覆宮澤，安此真與神。

龜山有慰薦，南真為彌綸。玉管會玄圃，火棗承天姻。

科車遏故氣，侍香傳靈氛。飄颻被青霓，婀娜佩紫紋。

林洞何其微，下仙不與群。丹泥因未控，萬劫猶逡巡。

荊蕪既以薙，舟壑永無湮。相期保妙命，騰景侍帝宸。

73「和鄭愚贈汝陽王孫家箏妓二十韻」

冰霧怨何窮，秦絲嬌未已。寒空煙霞高，白日一萬里。

碧嶂愁不行，濃翠遙相倚。茜袖捧瓊姿，皎日丹霞起。

孤猿耿幽寂，西風吹白芷。回首蒼梧深，女蘿閉山鬼。

荒郊白鱗斷，別浦晴霞委。長彴壓河心，白道連地尾。

秦人昔富家，綠窗聞妙旨。鴻驚雁背飛，象床殊故里。

因令五十絲，中道分宮徵。鬥粟配新聲，娣侄徒纖指。

風流大堤上，悵望白門裡。蠹粉實雌弦，燈光冷如水。

羌管促蠻柱，從醉吳宮耳。滿內不掃眉，君王對西子。

初花慘朝露，冷臂淒愁髓。一曲送連錢，遠別長於死。

玉砌銜紅蘭，妝窗結碧綺。九門十二關，清晨禁桃李。

74「四年…遂作憶雪又作殘雪詩各一百言以寄情於遊舊。憶雪」

愛景人方樂，同雪候稍愆。徒聞周雅什，願賦朔風篇。

欲俟千箱慶，須資六出妍。詠留飛絮後，歌唱落梅前。

庭樹思瓊蕊，妝樓認粉綿。瑞邀盈尺日，豐待兩岐年。

預約延枚酒，虛乘訪戴船。映書孤志業，披氅阻神仙。

幾向霜階步，頻將月幌褰。玉京應已足，白屋但顒然。

75「四年冬以退居蒲之永樂渴然有農夫望歲之志…遊舊。殘雪」

旭日開晴色，寒空失素塵。繞牆全剝粉，傍井漸消銀。

刻獸摧鹽虎，為山倒玉人。珠還猶照魏，璧碎尚留秦。

落日驚侵晝，馀光誤惜春。簷冰滴鵝管，屋瓦鏤魚鱗。

嶺霽嵐光坼，松暄翠粒新。擁林愁拂盡，著砌恐行頻。

焦寢忻無患，梁園去有因。莫能知帝力，空此荷平均。

76「大鹵平後移家到永樂縣居書懷十韻寄劉韋…於此縣寄居」

驅馬繞河幹，家山照露寒。依然五柳在，況值百花殘。

昔去驚投筆，今來分掛冠。不憂懸磬乏，乍喜覆盂安。

甑破寧回顧，舟沉豈暇看。脫身離虎口，移疾就豬肝。

鬢入新年白，顏無舊日丹。自悲秋獲少，誰懼夏畦難。

逸志忘鴻鵠，清香披蕙蘭。還持一杯酒，坐想二公歡。

77「河陽詩」

黃河搖溶天上來，玉樓影近中天台。龍頭瀉酒客壽盃，主人淺笑紅玫瑰。梓澤東來七十里，長溝复塹埋雲子。

可惜秋眸一臠光，漢陵走馬黃塵起。南浦老魚腥古涎，真珠密字芙蓉篇。湘中寄到夢不到，衰容自去拋涼天。

憶得蛟絲裁小卓，蛺蝶飛回木綿薄。綠繡笙囊不見人，一口紅霞夜深嚼。幽蘭泣露新香死，畫圖淺縹松溪水。

楚絲微覺竹枝高，半曲新辭寫綿紙。巴西夜市紅守宮，後房點臂斑斑紅。堤南渴雁自飛久，蘆花一夜吹西風。

曉簾串斷蜻蜓翼，羅屏但有空青色。玉灣不釣三千年，蓮房暗被蛟龍惜。濕銀注鏡井口平，鸞釵映月寒錚錚。

不知桂樹在何處，仙人不下雙金莖。百尺相風插重屋，側近嫣紅伴柔綠。百勞不識對月郎，湘竹千條為一束。

78「自桂林奉使江陵途中感懷寄獻尚書」

下客依蓮幕，明公念竹林。縱然膺使命，何以奉徽音。

投刺雖傷晚，酬恩豈在今。迎來新瑣闥，從到碧瑤岑。

水勢初知海，天文始識參。固慚非賈誼，惟恐後陳琳。

前席驚虛辱，華樽許細斟。尚憐秦痔苦，不遣楚醪沈。

既載從戎筆，仍披選勝襟。瀧通伏波柱，簾對有虞琴。

宅與嚴城接，門藏別岫深。閣涼松冉冉，堂靜桂森森。

社內容周續，鄉中保展禽。白衣居士訪，烏帽逸人尋。

佞佛將成傳，耽書或類淫。長懷五羖贖，終著九州箴。

良訊封鴛綺，馀光借玳簪。張衡愁浩浩，沈約瘦愔愔。

蘆白疑粘鬢，楓丹欲照心。歸期無雁報，旅抱有猿侵。

短日安能駐，低雲只有陰。亂鴉衝曬網，寒女簇遙砧。

東道違寧久，西園望不禁。江生魂黯黯，泉客淚涔涔。

逸翰應藏法，高辭肯浪吟。數須傳庾翼，莫獨與盧諶。

假寐憑書簏，哀吟叩劍鐔。未嘗貪偃息，那復議登臨。

彼美回清鏡，其誰受曲針。人皆向燕路，無乃費黃金。

79「送從翁從東川弘農尚書幕」

大鎮初更帥，嘉賓素見邀。使車無遠近，歸路更煙霄。

穩放驊騮步，高安翡翠巢。御風知有在，去國肯無聊。

早忝諸孫末，俱從小隱招。心懸紫雲閣，夢斷赤城標。

素女悲清瑟，秦娥弄玉簫。山連玄圃近，水接絳河遙。

豈意聞周鐸，翻然慕舜韶。皆辭喬木去，遠逐斷蓬飄。

薄俗誰其激，斯民已甚恌。鸞皇期一舉，燕雀不相饒。

敢共頹波遠，因之內火燒。是非過別夢，時節慘驚飆。

未至誰能賦，中乾欲病痟。屢曾紆錦繡，勉欲報瓊瑤。

我恐霜侵鬢，君先綬掛腰。甘心與陳阮，揮手謝松喬。

錦裡差鄰接，雲台閉寂寥。一川虛月魄，萬崦自芝苗。

瘴雨瀧間急，離魂峽外銷。非關無燭夜，其奈落花朝。

幾處逢鳴佩，何筵不翠翹。蠻童騎象舞，江市賣鮫綃。

南詔知非敵，西山亦屢驕。勿貪佳麗地，不為聖明朝。

少減東城飲，時看北斗杓。莫因乖別久，遂逐歲寒凋。

盛幕開高宴，將軍問故僚。為言公玉季，早日棄漁樵。

80「李肱所遺畫松詩書兩紙得四十韻」

萬草已涼露，開圖披古松。青山遍滄海，此樹生何峰。

孤根邈無倚，直立撐鴻濛。端如君子身，挺若壯士胸。

樛枝勢夭矯，忽欲蟠拏空。又如驚螭走，默與奔雲逢。

孫枝擢細葉，旖旎狐裘茸。鄒顛蓐發軟，麗姬眉黛濃。

視久眩目睛，倏忽變輝容。竦削正稠直，婀娜旋敷峰。

又如洞房冷，翠被張穹籠。亦若暨羅女，平旦妝顏容。

細疑襲氣母，猛若爭神功。燕雀固寂寂，霧露常沖沖。

香蘭愧傷暮，碧竹慚空中。可集呈瑞鳳，堪藏行雨龍。

淮山桂偃蹇，蜀郡桑重童。枝條亮眇脆，靈氣何由同。

昔聞咸陽帝，近說稽山儂。或著仙人號，或以大夫封。

終南與清都，煙雨遙相通。安知夜夜意，不起西南風。

美人昔清興，重之猶月鐘。寶笥十八九，香緹千萬重。

一旦鬼瞰室，稠疊張羉罿。赤羽中要害，是非皆匆匆。

生如碧海月，死踐霜郊蓬。平生握中玩，散失隨奴童。

我聞照妖鏡，及與神劍鋒。寓身會有地，不為凡物蒙。

伊人秉茲圖，顧眄擇所從。而我何為者，開顏捧靈踪。

報以漆鳴琴，懸之真珠櫳。是時方暑夏，座內若嚴冬。

憶昔謝四騎，學仙玉陽東。千株盡若此，路入瓊瑤宮。

口詠玄云歌，手把金芙蓉。濃藹深霓袖，色映琅玕中。

悲哉墮世網，去之若遺弓。形魄天壇上，海日高瞳瞳。

終騎紫鸞歸，持寄扶桑翁。

81「戲題樞言草閣三十二韻」

君家在河北，我家在山西。百歲本無業，陰陰仙李枝。

尚書文與武，戰罷幕府開。君從渭南至，我自仙游來。

平昔苦南北，動成雲雨乖。逮今兩攜手，對若床下鞋。

夜歸碣石館，朝上黃金台。我有苦寒調，君抱陽春才。

年顏各少壯，發綠齒尚齊。我雖不能飲，君時醉如泥。

政靜籌畫簡，退食多相攜。掃掠走馬路，整頓射雉翳。

春風二三月，柳密鶯正啼。清河在門外，上與浮雲齊。

欹冠調玉琴，彈作松風哀。又彈明君怨，一去怨不回。

感激坐者泣，起視雁行低。翻憂龍山雪，卻雜胡沙飛。

仲容銅琵琶，項直聲淒淒。上貼金捍撥，畫為承露雞。

君時臥掁觸，勸客白玉杯。苦雲年光疾，不飲將安歸。

我賞此言是，因循未能諧。君言中聖人，坐臥莫我違。

榆莢亂不整，楊花飛相隨。上有白日照，下有東風吹。

青樓有美人，顏色如玫瑰。歌聲入青雲，所痛無良媒。

少年苦不久，顧慕良難哉。徒令真珠肶，裛入珊瑚腮。

君今且少安，聽我苦吟詩。古詩何人作，老大徒傷悲。

82「偶成轉韻七十二句贈四同舍」

沛國東風吹大澤，蒲青柳碧春一色。我來不見隆准人，瀝酒空馀廟中客。征東同舍鴛與鸞，酒酣勸我懸征鞍。

藍山寶肆不可入，玉中仍是青琅玕。武威將軍使中俠，少年箭道驚楊葉。戰功高後數文章，憐我秋齋夢蝴蝶。

詰旦九門傳奏章，高車大馬來煌煌。路逢鄒枚不暇揖，臘月大雪過大樑。憶昔公為會昌宰，我時入謁虛懷待。

眾中賞我賦高唐，回看屈宋由年輩。公事武皇為鐵冠，歷廳請我相所難。我時憔悴在書閣，臥枕芸香春夜闌。

明年赴闢下昭桂，東郊慟哭辭兄弟。韓公堆上跋馬時，回望秦川樹如薺。依稀南指陽台雲，鯉魚食鉤猿失群。

湘妃廟下已春盡，虞帝城前初日曛。謝遊橋上澄江館，下望山城如一彈。鷓鴣聲苦曉驚眠，朱槿花嬌晚相伴。

頃之失職辭南風，破帆壞槳荊江中。斬蛟斷璧不無意，平生自許非匆匆。歸來寂寞靈臺下，著破藍衫出無馬。

天官補吏府中趨，玉骨瘦來無一把。手封狴牢屯制囚，直廳印鎖黃昏愁。平明赤帖使修表，上賀嫖姚收賊州。

舊山萬仞青霞外，望見扶桑出東海。愛君憂國去未能，白道青鬆了然在。此時聞有燕昭台，挺身東望心眼開。

且吟王粲從軍樂，不賦淵明歸去來。彭門十萬皆雄勇，首戴公恩若山重。廷評日下握靈蛇，書記眠時吞彩鳳。

之子夫君鄭與裴，何甥謝舅當世才。青袍白簡風流極，碧沼紅蓮傾倒開。我生粗疏不足數，梁父哀吟鴝鵒舞。

橫行闊視倚公憐，狂來筆力如牛弩。借酒祝公千萬年，吾徒禮分常周旋。收旗臥鼓相天子，相門出相光青史。

83「五言述德抒情詩一首四十韻獻上杜七兄僕射相公（杜悰）」

帝作黃金闕，仙開白玉京。有人扶太極，惟岳降元精。

耿賈官勳大，荀陳地望清。旂常懸祖德，甲令著嘉聲。

經出宣尼壁，書留晏子楹。武鄉傳陣法，踐土主文盟。

自昔流王澤，由來仗國楨。九河分合沓，一柱忽崢嶸。

得主勞三顧，驚人肯再鳴。碧虛天共轉，黃道日同行。

後飲曹參酒，先和傅說羹。即時賢路闢，此夜泰階平。

願保無疆福，將圖不朽名。率身期濟世，叩額慮興兵。

感念殽屍露，咨嗟趙卒坑。儻令安隱忍，何以贊貞明。

惡草雖當路，寒松實挺生。人言真可畏，公意本無爭。

故事留臺閣，前驅且旆旌。芙蓉王儉府，楊柳亞夫營。

清嘯頻疏俗，高談屢析酲。過庭多令子，乞墅有名甥。

南詔應聞命，西山莫敢驚。寄辭收的博，端坐掃欃槍。

雅宴初無倦，長歌底有情。檻危春水暖，樓迥雪峰晴。

移席牽緗蔓，回橈撲絳英。誰知杜武庫，只見謝宣城。

有客趨高義，於今滯下卿。登門慚後至，置驛恐虛迎。

自是依劉表，安能比老彭。雕龍心已切，畫虎意何成。

豈有曾黔突，徒勞不倚衡。乘時乖巧宦，佔象合艱貞。

廢忘淹中學，遲回谷口耕。悼傷潘岳重，樹立馬遷輕。

隴鳥悲丹觜，湘蘭怨紫莖。歸期過舊歲，旅夢繞殘更。

弱植叨華族，衰門倚外兄。欲陳勞者曲，未唱淚先橫。

84「今月二日不自量度輒以詩一首四十韻…詠嘆不足之義也」

家擅無雙譽，朝居第一功。四時當首夏，八節應條風。

滌濯臨清濟，巉岩倚碧嵩。鮑壺冰皎潔，王佩玉丁東。

處劇張京兆，通經戴侍中。將星臨迥夜，卿月麗層穹。

下令銷秦盜，高談破宋聾。含霜太山竹，拂霧嶧陽桐。

樂道乾知退，當官蹇匪躬。服箱青海馬，入兆渭川熊。

固是符真宰，徒勞讓化工。鳳池春瀲艷，雞樹曉曈曨。

願守三章約，還期九譯通。薰琴調大舜，寶瑟和神農。

慷慨資元老，周旋值狡童。仲尼羞問陣，魏絳喜和戎。

款款將除蠹，孜孜欲達聰。所求因渭濁，安肯與雷同。

物議將調鼎，君恩忽賜弓。開吳相上下，全蜀佔西東。

銳卒魚懸餌，豪胥鳥在籠。疲民呼杜母，鄰國仰羊公。

置驛推東道，安禪合北宗。嘉賓增重價，上士悟真空。

扇舉遮王導，樽開見孔融。煙飛愁舞罷，塵定惜歌終。

岸柳兼池綠，園花映燭紅。未曾週顗醉，轉覺季心恭。

系滯喧人望，便蕃屬聖衷。天書何日降，庭燎幾時烘。

早歲乖投刺，今晨幸發蒙。遠途哀跛鱉，薄藝獎雕蟲。

故事曾尊隗，前修有薦雄。終須煩刻畫，聊擬更磨礱。

蠻嶺晴留雪，巴江晚帶楓。營巢憐越燕，裂帛待燕鴻。

自苦誠先蘗，長飄不後蓬。容華雖少健，思緒即悲翁。

感激淮山館，優游碣石宮。待公三入相，丕祚始無窮。

85「驕兒詩」

袞師我驕兒，美秀乃無匹。文葆未週晬，固已知六七。

四歲知名姓，眼不視梨栗。交朋頗窺觀，謂是丹穴物。

前朝尚器貌，流品方第一。不然神仙姿，不爾燕鶴骨。

安得此相謂，欲慰衰朽質。青春妍和月，朋戲渾甥侄。

繞堂复穿林，沸若金鼎溢。門有長者來，造次請先出。

客前問所須，含意下吐實。歸來學客面，e5敗秉爺笏。

或謔張飛胡，或笑鄧艾吃。豪鷹毛崱屴，猛馬氣佶傈。

截得青篔簹，騎走恣唐突。忽復學參軍，按聲喚蒼鶻。

又復紗燈旁，稽首禮夜佛。仰鞭罥蛛網，俯首飲花蜜。

欲爭蛺蝶輕，未謝柳絮疾。階前逢阿姊，六甲頗輸失。

凝走弄香奩，拔脫金屈戌。抱持多反側，威怒不可律。

曲躬牽窗網，衉唾拭琴漆。有時看臨書，挺立不動膝。

古錦請裁衣，玉軸亦欲乞。請爺書春勝，春勝宜春日。

芭蕉斜卷箋，辛夷低過筆。爺昔好讀書，懇苦自著述。

憔悴欲四十，無肉畏蚤虱。兒慎勿學爺，讀書求甲乙。

穰苴司馬法，張良黃石術。便為帝王師，不假更纖悉。

況今西與北，羌戎正狂悖。誅赦兩未成，將養如痼疾。

兒當速成大，探雛入虎穴。當為萬戶侯，勿守一經帙。

86「行次西郊作一百韻」

蛇年建午月，我自梁還秦。南下大散關，北濟渭之濱。

草木半舒坼，不類冰雪晨。又若夏苦熱，燋卷無芳津。

高田長檞櫪，下田長荊榛。農具棄道旁，飢牛死空墩。

依依過村落，十室無一存。存者皆面啼，無衣可迎賓。

始若畏人問，及門還具陳。右輔田疇薄，斯民常苦貧。

伊昔稱樂土，所賴牧伯仁。官清若冰玉，吏善如六親。

生兒不遠征，生女事四鄰。濁酒盈瓦缶，爛谷堆荊囷。

健兒庇旁婦，衰翁舐童孫。況自貞觀後，命官多儒臣。

例以賢牧伯，徵入司陶鈞。降及開元中，奸邪撓經綸。

晉公忌此事，多錄邊將勳。因令猛毅輩，雜牧昇平民。

中原遂多故，除授非至尊。或出幸臣輩，或由帝戚恩。

中原困屠解，奴隸厭肥豚。皇子棄不乳，椒房抱羌渾。

重賜竭中國，強兵臨北邊。控弦二十萬，長臂皆如猿。

皇都三千里，來往同雕鳶。五里一換馬，十里一開筵。

指顧動白日，暖熱回蒼旻。公卿辱嘲叱，唾棄如糞丸。

大朝會萬方，天子正臨軒。採旂轉初旭，玉座當祥煙。

金障既特設，珠簾亦高褰。捋鬚蹇不顧，坐在御榻前。

忤者死艱屨，附之升頂顛。華侈矜遞衒，豪俊相併吞。

因失生惠養，漸見徵求頻。奚寇西北來，揮霍如天翻。

是時正忘戰，重兵多在邊。列城繞長河，平明插旗幡。

但聞虜騎入，不見漢兵屯。大婦抱兒哭，小婦攀車轓。

生小太平年，不識夜閉門。少壯盡點行，疲老守空村。

生分作死誓，揮淚連秋雲。廷臣例獐怯，諸將如羸奔。

為賊掃上陽，捉人送潼關。玉輦望南斗，未知何日旋。

誠知開闢久，遘此云雷屯。送者問鼎大，存者要高官。

搶攘互間諜，孰辨梟與鸞。千馬無返轡，萬車無還轅。

城空鼠雀死，人去豺狼喧。南資竭吳越，西費失河源。

因今左藏庫，摧毀惟空垣。如人當一身，有左無右邊。

筋體半痿痺，肘腋生臊羶。列聖蒙此恥，含懷不能宣。

謀臣拱手立，相戒無敢先。萬國困杼軸，內庫無金錢。

健兒立霜雪，腹歉衣裳單。饋餉多過時，高估銅與鉛。

山東望河北，爨煙猶相聯。朝廷不暇給，辛苦無半年。

行人搉行資，居者稅屋椽。中間遂作梗，狼藉用戈鋋。

臨門送節制，以錫通天班。破者以族滅，存者尚遷延。

禮數異君父，羈縻如羌零。直求輸赤誠，所望大體全。

巍巍政事堂，宰相厭八珍。敢問下執事，今誰掌其權。

瘡疽幾十載，不敢扶其根。國蹙賦更重，人稀役彌繁。

近年牛醫兒，城社更扳援。盲目把大旆，處此京西藩。

樂禍忘怨敵，樹黨多狂狷。生為人所憚，死非人所憐。

快刀斷其頭，列若豬牛懸。鳳翔三百里，兵馬如黃巾。

夜半軍牒來，屯兵萬五千。鄉里駭供億，老少相扳牽。

兒孫生未孩，棄之無慘顏。不復議所適，但欲死山間。

爾來又三歲，甘澤不及春。盜賊亭午起，問誰多窮民。

節使殺亭吏，捕之恐無因。咫尺不相見，旱久多黃塵。

官健腰佩弓，自言為官巡。常恐值荒迥，此輩還射人。

愧客問本末，願客無因循。郿塢抵陳倉，此地忌黃昏。

我聽此言罷，冤憤如相焚。昔聞舉一會，群盜為之奔。

又聞理與亂，在人不在天。我願為此事，君前剖心肝。

叩頭出鮮血，滂沱污紫宸。九重黯已隔，涕泗空沾唇。

使典作尚書，廝養為將軍。慎勿道此言，此言未忍聞。

87「井泥四十韻」

皇都依仁里，西北有高齋。昨日主人氏，治井堂西陲。

工人三五輩，輦出土與泥。到水不數尺，積共庭樹齊。

他日井甃畢，用土益作堤。曲隨林掩映，繚以池週回。

下去冥寞穴，上承雨露滋。寄辭別地脈，因言謝泉扉。

升騰不自意，疇昔忽已乖。伊餘掉行鞅，行行來自西。

一日下馬到，此時芳草萋。四面多好樹，旦暮雲霞姿。

晚落花滿地，幽鳥鳴何枝。蘿幄既已薦，山樽亦可開。

待得孤月上，如與佳人來。因茲感物理，惻愴平生懷。

茫茫此群品，不定輪與蹄。喜得舜可禪，不以瞽瞍疑。

禹竟代舜立，其父籲咈哉。嬴氏並六合，所來因不韋。

漢祖把左契，自言一布衣。當塗佩國璽，本乃黃門攜。

長戟亂中原，何妨起戎氐。不獨帝王耳，臣下亦如斯。

伊尹佐興王，不藉漢父資。磻溪老釣叟，坐為周之師。

屠狗與販繒，突起定傾危。長沙啟封土，豈是出程姬。

帝問主人翁，有自賣珠兒。武昌昔男子，老苦為人妻。

蜀王有遺魄，今在林中啼。淮南雞舐藥，翻向雲中飛。

大鈞運群有，難以一理推。顧於冥冥內，為問秉者誰。

我恐更萬世，此事愈雲為。猛虎與雙翅，更以角副之。

鳳凰不五色，聯翼上雞棲。我欲秉鈞者，朅來與我偕。

浮云不相顧，寥泬誰為梯。悒怏夜將半，但歌井中泥。

88「夜思（以下續新添詩）」

銀箭耿寒漏，金釭凝夜光。彩鸞空自舞，別燕不相將。

寄恨一尺素，含情雙玉璫。會前猶月在，去後始宵長。

往事經春物，前期托報章。永令虛粲枕，長不掩蘭房。

覺動迎猜影，疑來浪認香。鶴應聞露警，蜂亦為花忙。

古有陽台夢，今多下蔡倡。何為薄冰雪，消瘦滯非鄉。

89「思賢頓（即望賢宮也）」

內殿張弦管，中原絕鼓鼙。舞成青海馬，鬥殺汝南雞。

不見華胥夢，空聞下蔡迷。宸襟他日淚，薄暮望賢西。

90「無題」

萬里風波一葉舟，憶歸初罷更夷猶。碧江地沒元相引，黃鶴沙邊亦少留。益德冤魂終報主，阿童高義鎮橫秋。

人生豈得長無謂，懷古思鄉共白頭。

91「有懷在蒙飛卿」

薄宦頻移疾，當年久索居。哀同庾開府，瘦極沈尚書。

城綠新陰遠，江清返照虛。所思惟翰墨，從古待雙魚。

92「春深脫衣」

睥睨江鴉集，堂皇海燕過。減衣憐蕙若，展帳動煙波。

日烈憂花甚，風長奈柳何。陳遵容易學，身世醉時多。

93「懷求古翁」

何時粉署仙，傲兀逐戎旃。關塞猶傳箭，江湖莫繫船。

欲收棋子醉，竟把釣車眠。謝脁真堪憶，多才不忌前。

94「五月六日夜憶往歲秋與徹師同宿（知玄法師弟子僧徹）」

紫閣相逢處，丹岩議宿時。墮蟬翻敗葉，棲鳥定寒枝。

萬里飄流遠，三年問訊遲。炎方憶初地，頻夢碧琉璃。

95「城上」

有客虛投筆，無憀獨上城。沙禽失侶遠，江樹著陰輕。

邊遽稽天討，軍須竭地徵。賈生游刃極，作賦又論兵。

96「如有」

如有瑤台客，相難復索歸。芭蕉開綠扇，菡萏薦紅衣。

浦外傳光遠，煙中結響微。良宵一寸焰，回首是重幃。

97「朱槿花二首」

蓮後紅何患，梅先白莫誇。才飛建章火，又落赤城霞。

不捲錦步障，未登油壁車。日西相對罷，休浣向天涯。

勇多侵路去，恨有礙燈還。嗅自微微白，看成沓沓殷。

坐疑忘物外，歸去有簾間。君問傷春句，千辭不可刪。

98「寓懷」

彩鸞餐顥氣，威鳳入卿雲。長養三清境，追隨五帝君。

煙波遺汲汲，矰繳任云云。下界圍黃道，前程合紫氛。

金書惟是見，玉管不勝聞。草為回生種，香緣卻死熏。

海明三島見，天迥九江分。搴樹無勞援，神禾豈用耘。

鬥龍風結陣，惱鶴露成文。漢嶺霜何早，秦宮日易曛。

星機拋密緒，月杵散靈氛。陽鳥西南下，相思不及群。

99「木蘭」

二月二十二，木蘭開坼初。初當新病酒，復自久離居。

愁絕更傾國，驚新聞遠書。紫絲何日障，油壁幾時車。

弄粉知傷重，調紅或有馀。波痕空映襪，煙態不勝裾。

桂嶺含芳遠，蓮塘屬意疏。瑤姬與神女，長短定何如。

100「細雨成詠獻尚書河東公」

灑砌聽來響，捲簾看已迷。江間風暫定，雲外日應西。

稍稍落蝶粉，班班融燕泥。颭萍初過沼，重柳更緣堤。

必擬和殘漏，寧無晦暝鼙。半將花漠漠，全共草萋萋。

猿別方長嘯，烏驚始獨棲。府公能八詠，聊且續新題。

101「病中聞河東公樂營置酒口占寄上」

聞駐行春旆，中途賞物華。緣憂武昌柳，遂憶洛陽花。

嵇鶴元無對，荀龍不在誇。只將滄海月，長壓赤城霞。

興欲傾燕館，歡終到習家。風長應側帽，路隘豈容車。

樓迥波窺錦，窗虛日弄紗。鎖門金了鳥，展障玉鴉叉。

舞妙從兼楚，歌能莫雜巴。必投潘岳果，誰摻禰衡撾。

刻燭當時忝，傳盃此夕賒。可憐漳浦臥，愁緒獨如麻。

102「回中牡丹為雨所敗二首」

下苑他年未可追，西州今日忽相期。水亭暮雨寒猶在，羅薦春香暖不知。舞蝶殷勤收落蕊，佳人惆悵臥遙帷。

章台街里芳菲伴，且問宮腰損幾枝。

浪笑榴花不及春，先期零落更愁人。玉盤迸淚傷心數，錦瑟驚弦破夢頻。萬里重陰非舊圃，一年生意屬流塵。

前溪舞罷君回顧，並覺今朝粉態新。

103「擬意」

悵望逢張女，遲回送阿侯。空看小垂手，忍問大刀頭。

妙選茱萸帳，平居翡翠樓。雲屏不取暖，月扇未遮羞。

上掌真何有，傾城豈自由。楚妃交薦枕，漢後共藏鬮。

夫向羊車覓，男從鳳穴求。書成祓禊帖，唱殺畔牢愁。

夜杵鳴江練，春刀解若榴。象床穿幰網，犀帖釘窗油。

仁壽遺明鏡，陳倉拂彩球。真防舞如意，佯蓋臥箜篌。

濯錦桃花水，濺裙杜若洲。魚兒懸寶劍，燕子合金甌。

銀箭催搖落，華筵慘去留。幾時銷薄怒，從此抱離憂。

帆落啼猿峽，樽開畫鷁舟。急弦腸對斷，翦蠟淚爭流。

璧馬誰能帶，金蟲不復收。銀河撲醉眼，珠串咽歌喉。

去夢隨川後，來風貯石郵。蘭叢銜露重，榆莢點星稠。

解佩無遺跡，凌波有舊遊。曾來十九首，私讖詠牽牛。

104「謝往桂林至彤庭竊詠」

辰象森羅正，句陳翊衛寬。魚龍排百戲，劍佩儼千官。

城禁將開晚，宮深欲曙難。月輪移枍詣，仙路下欄干。

共賀高禖應，將陳壽酒歡。金星壓芒角，銀漢轉波瀾。

王母來空闊，羲和上屈盤。鳳凰傳詔旨，獬廌冠朝端。

造化中台座，威風上將壇。甘泉猶望幸，早晚冠呼韓。

105「燒香曲」

鈿雲蟠蟠牙比魚，孔雀翅尾蛟龍鬚。漳宮舊樣博山爐，楚嬌捧笑開芙蕖。八蠶繭綿小分炷，獸焰微紅隔雲母。

白天月澤寒未冰，金虎含秋向東吐。玉佩呵光銅照昏，簾波日暮衝斜門。西來欲上茂陵樹，柏梁已失栽桃魂。

露庭月井大紅氣，輕衫薄細當君意。蜀殿瓊人伴夜深，金鑾不問殘燈事。何當巧吹君懷度，襟灰為土填清露。

106「送從翁東川弘農尚書幕」

昔帝回衝眷，維皇惻上仁。三靈迷赤氣，萬匯叫蒼旻。

刊木方隆禹，陛陑始創殷。夏台曾圮閉，汜水敢逡巡。

拯溺休規步，防虞要徙薪。蒸黎今得請，宇宙昨還淳。

纘祖功宜急，貽孫計甚勤。降災雖代有，稔惡不無因。

宮掖方為蠱，邊隅忽遘迍。獻書秦逐客，間諜漢名臣。

北伐將誰使，南征決此辰。中原重板蕩，玄象失鉤陳。

詰旦違清道，銜枚別紫宸。茲行殊厭勝，故老遂分新。

去異封於鞏，來寧避處豳。永嘉幾失墜，宣政遽酸辛。

元子當傳啟，皇孫合授詢。時非三揖讓，表請再陶鈞。

舊好盟還在，中樞策屢遵。蒼黃傳國璽，違遠屬車塵。

雛虎如憑怒，漦龍性漫馴。封崇自何等，流落乃斯民。

逗撓官軍亂，優容敗將頻。早朝披草莽，夜縋達絲綸。

忘戰追無及，長驅氣益振。婦言終未易，廟算況非神。

日馭難淹蜀，星旄要定秦。人心誠未去，天道亦無親。

錦水湔雲浪，黃山掃地春。斯文虛夢鳥，吾道欲悲麟。

斷續殊鄉淚，存亡滿席珍。魂銷季羔竇，衣化子張紳。

建議庸何所，通班昔濫臻。浮生見開泰，獨得詠汀蘋。

107「晉昌晚歸馬上贈」

西北朝天路，登臨思上才。城閒煙草遍，村暗雨雲回。

人豈無端別，猿應有意哀。征南予更遠，吟斷望鄉台。

108「哭虔州楊侍郎（虞卿）」

漢網疏仍漏，齊民困未蘇。如何大丞相，翻作弛刑徒。

中憲方外易，尹京終就拘。本矜能弭謗，先議取非辜。

巧有凝脂密，功無一柱扶。深知獄吏貴，幾迫季冬誅。

叫帝青天闊，辭家白日晡。流亡誠不弔，神理若為誣。

在昔恩知忝，諸生禮秩殊。入韓非劍客，過趙受鉗奴。

楚水招魂遠，邙山卜宅孤。甘心親垤蟻，旋踵戮城狐。

陰騭今如此，天災未可無。莫憑牲玉請，便望救焦枯。

109「寄太原盧司空三十韻（盧鈞）」

隋艦臨淮甸，唐旗出井陘。斷鰲支四柱，卓馬濟三靈。

祖業隆盤古，孫謀復大庭。從來師俊傑，可以煥丹青。

舊族開東岳，雄圖奮北溟。邪同獬廌觸，樂伴鳳凰聽。

酣戰仍揮日，降妖亦鬥霆。將軍功不伐，叔舅德惟馨。

雞塞誰生事，狼煙不暫停。擬填滄海鳥，敢競太陽螢。

內草才傳詔，前茅已勒銘。那勞出師表，盡入大荒經。

德水縈長帶，陰山繞畫屏。只憂非綮肯，未覺有羶腥。

保佐資衝漠，扶持在杳冥。乃心防暗室，華髮稱明廷。

按甲神初靜，揮戈思欲醒。羲之當妙選，孝若近歸寧。

月色來侵幌，詩成有轉櫺。羅含黃菊宅，柳惲白蘋汀。

神物龜酬孔，仙才鶴姓丁。西山童子藥，南極老人星。

自頃徒窺管，於今愧挈瓶。何由叨末席，還得叩玄扃。

莊叟虛悲雁，終童漫識鼮。幕中雖策畫，劍外且伶俜。

俁俁行忘止，鰥鰥臥不瞑。身應瘠於魯，淚欲溢為滎。

禹貢思金鼎，堯圖憶土鉶。公乎來入相，王欲駕雲亭。

110「安平公詩（故贈尚書韓氏）」

丈人博陵王名家，憐我總角稱才華。華州留語曉至暮，高聲喝吏放兩衙。明朝騎馬出城外，送我習業南山阿。

仲子延岳年十六，面如白玉欹烏紗。其弟炳章猶兩丱，瑤林瓊樹含奇花。陳留阮家諸侄秀，邐迤出拜何駢羅。

府中從事杜與李，麟角虎翅相過摩。清詞孤韻有歌響，擊觸鐘磬鳴環珂。三月石堤凍銷釋，東風開花滿陽坡。

時禽得伴戲新木，其聲尖咽如鳴梭。公時載酒領從事，踴躍鞍馬來相過。仰看樓殿撮清漢，坐視世界如恒沙。

面熱腳掉互登陟，青雲表柱白雲崖。一百八句在貝葉，三十三天長雨花。長者子來輒獻蓋，辟支佛去空留靴。

公時受詔鎮東魯，遣我草詔隨車牙。顧我下筆即千字，疑我讀書傾五車。嗚呼大賢苦不壽，時世方士無靈砂。

五月至止六月病，遽頹泰山驚逝波。明年徒步吊京國，宅破子毀哀如何。西風衝戶卷素帳，隙光斜照舊燕窠。

古人常嘆知己少，況我淪賤艱虞多。如公之德世一二，豈得無淚如黃河。瀝膽咒願天有眼，君子之澤方滂沱。

111「赤壁（又見《杜牧集》）」

折戟沈沙鐵未銷，自將磨洗認前朝。

東風不與周郎便，銅雀春深鎖二喬。

112「垂柳」

垂柳碧鬅茸，樓昏雨帶容。思量成夜夢，束久廢春慵。

梳洗憑張敞，乘騎笑稚恭。碧虛隨轉笠，紅燭近高舂。

怨目明秋水，愁眉淡遠峰。小闌花盡蝶，靜院醉醒蛩。

舊作琴台鳳，今為藥店龍。寶奩拋擲久，一任景陽鐘。

113「清夜怨」

含淚坐春宵，聞君欲度遼。綠池荷葉嫩，紅砌杏花嬌。

曙月當窗滿，徵雲出塞遙。畫樓終日閉，清管為誰調。

114「定子（此詩又見《杜牧外集》，題作隋苑）」

檀槽一抹廣陵春，定子初開睡臉新。

卻笑吃虛隋煬帝，破家亡國為何人。

115「木蘭花」

洞庭波冷曉侵雲，日日征帆送遠人。

幾度木蘭舟上望，不知元是此花身。

116「遊靈伽寺（以下見《統簽》）」

碧煙秋寺泛湖來，水打城根古堞摧。

盡日傷心人不見，石榴花滿舊琴台。

117「龍丘途中」

漢苑殘花別，吳江盛夏來。惟看萬樹谷，不見一枝開。

水色饒湘浦，灘聲怯建溪。淚流回月上，可得更猿啼。

118「句」

蘭膏爇處心猶淺，銀燭燒殘焰不馨。好向書生窗畔種，免教辛苦更囊螢。 （金燈花。《事文類聚》）。

遙想故園陌，桃李正酣酣。 （以下見《海錄碎事》）

頭上金雀釵，腰珮翠琅玕。

蘆洲客雁報春來。








*** END OF THE PROJECT GUTENBERG EBOOK 李義山詩集 ***


    

