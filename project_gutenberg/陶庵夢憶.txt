*** START OF THE PROJECT GUTENBERG EBOOK 陶庵夢憶 ***









自　序
　　陶庵國破家亡，無所歸止，披發入山，駴駴為野人。故舊見之，如毒藥猛獸，
愕窒不敢与接。作自挽詩，每欲引決。因《石匱書》未成，尚視息人世。然瓶粟屢罄，不能舉火，始知首陽二老直頭餓死，不食周粟，還是后人妝點語也。饑餓之余，好弄筆墨，因思昔人生長王、謝，頗事豪華，今日罹此果報。以笠報顱，以簣報踵，仇簪履也；以衲報裘，以苧報絺，仇輕暖也；以藿報肉，以糲報粻，仇甘旨也；以荐報床，以石報枕，仇溫柔也；以繩報樞，以瓮報牖，仇爽塏也；以煙報目，以糞報鼻，仇香艷也；以途報足，以囊報肩，仇輿從也。种种罪案，從种种果報中見之。雞鳴枕上，夜气方回，因想余生平，繁華靡麗，過眼皆空，五十年來，總成一夢。今當黍熟黃粱，車旅蟻穴，當作如何消受？遙思往事，憶即書之，持向佛前，一一忏悔。不次歲月，异年譜也；不分門類，別志林也。偶拈一則，如游舊徑，如見故人，城郭人民，翻用自喜，真所謂痴人前不得說夢矣。昔有西陵腳夫為人擔酒，失足破其瓮，念無所償，痴坐佇想曰：“得是夢便好！”
一寒士鄉試中式，方赴鹿鳴宴，恍然猶意非真，自嚙其臂曰：“莫是夢否？”一夢耳，惟恐其非夢，又惟恐其是夢，其為痴人則一也。余今大夢將寤，猶事雕虫，又是一番夢囈。因歎慧業文人，名心難化，正如邯鄲夢斷，漏盡鐘鳴，盧生遺表，猶思摹拓二王，以流傳后世。則其名根一點，堅固如佛家舍利，劫火猛烈，猶燒之不失也。
鐘　山
　　鐘山上有云气，浮浮冉冉，紅紫間之，人言王气，龍蛻藏焉。高皇帝与劉誠意、徐中山、湯東甌定寢穴，各志其處，藏袖中。三人合，穴遂定。門左有孫權
墓，請徙。太祖曰：“孫權亦是好漢子，留他守門。”及開藏，下為梁志公和尚塔。真身不坏，指爪繞身數匝。軍士輦之，不起。太祖親禮之，許以金棺銀槨，庄田三百六十，奉香火，舁靈谷寺塔之。今寺僧數千人，日食一庄田焉。陵寢定，閉外羡，人不及知。所見者，門三、饗殿一、寢殿一，后山蒼莽而已。壬午七月，朱兆宣簿太常，中元祭期，岱觀之。饗殿深穆，暖閣去殿三尺，黃龍幔幔之。列二交椅，褥以黃錦，孔雀翎織正面龍，甚華重。席地以氈，走其上必去舄輕趾。稍咳，內侍輒叱曰：“莫惊駕！”近閣下一座，稍前，為槓妃，是成祖生母。成祖生，孝慈皇后妊為己子，事甚秘。再下，東西列四十六席，或坐或否。祭品极簡陋。朱紅木簋、木壺、木酒樽，甚粗朴。簋中肉止三片，粉一鋏，黍數粒，東瓜湯一甌而已。暖閣上一几，陳銅爐一、小莇瓶二、杯棬二；下一大几，陳太牢一、少牢一而已。他祭或不同，岱所見如是。先祭一日，太常官屬開犧牲所中門，導以鼓樂旗幟，牛羊自出，龍袱蓋之。至宰割所，以四索縛牛蹄。太常官屬至，牛正面立，太常官屬朝牲揖，揖未起，而牛頭已入燖所。燖已，舁至饗殿。次日五鼓，魏國至，主祀，太常官屬不隨班，侍立饗殿上。祀畢，牛羊已臭腐不堪聞矣。平常日進二膳，亦魏國陪祀，日必至云。戊寅，岱寓鷲峰寺。有言孝陵上黑气一股，沖入牛斗，百有余日矣。岱夜起視，見之。自是流賊猖獗，處處告警。壬午，朱成國与王應華奉敕修陵，木枯三百年者盡出為薪，發根，隧其下數丈，識者為傷地脈、泄王气，今果有甲申之變，則寸斬應華亦不足贖也。孝陵玉石二百八十二年，今歲清明，乃遂不得一盂麥飯，思之猿咽。
報　恩　塔
　　中國之大古董，永樂之大窯器，則報恩塔是也。報恩塔成于永樂初年，非成祖開國之精神、開國之物力、開國之功令，其膽智才略足以吞吐此塔者，不能成焉。塔上下金剛佛像千百億金身。一金身，琉璃磚十數塊湊砌成之，其衣折不爽
分，其面目不爽毫，其須眉不爽忽，斗筍合縫，信屬鬼工。聞燒成時，具三塔相，成其一，埋其二，編號識之。今塔上損磚一塊，以字號報工部，發一磚補之，如生成焉。夜必燈，歲費油若干斛。天日高霽，霏霏靄靄，搖搖曳曳，有光怪出其上，如香煙燎繞，半日方散。永樂時，海外夷蠻重譯至者百有余國，見報恩塔必頂禮贊歎而去，謂四大部洲所無也。
天台牡丹
　　天台多牡丹，大如拱把，其常也。某村中有鵝黃牡丹，一株三干，其大如小斗，植五圣祠前。枝葉离披，錯出檐甃之上，三間滿焉。花時數十朵，鵝子、黃鸝、松花、蒸栗，萼樓穰吐，淋漓簇沓。土人于其外搭棚演戲四五台，婆娑樂神。
有侵花至漂發者，立致奇祟。土人戒勿犯，故花得蔽芾而壽
金乳生草花
　　金乳生喜蒔草花。住宅前有空地，小河界之。乳牛瀕河构小軒三間，縱其趾于北，不方而長，設竹篱經其左。北臨街，筑土牆，牆內砌花欄護其趾。再前，又砌石花欄，長丈余而稍狹。欄前以螺山石壘山披數折，有畫意。草木百余本，錯雜蒔之，濃淡疏密，俱有情致。春以罌粟、虞美人為主，而山蘭、素馨、決明佐之。春老以芍藥為主，而西番蓮、土萱、紫蘭、山礬佐之。夏以洛陽花、建蘭為主，而蜀葵、烏斯菊、望江南、茉莉、杜若、珍珠蘭佐之。秋以菊為主，而剪秋紗、秋葵、僧鞋菊、万壽芙蓉、老少年、秋海棠、雁來紅、矮雞冠佐之。冬以水仙為主，而長春佐之。其木本如紫白丁香、綠萼、玉碟、蜡梅、西府、滇茶、日丹、白梨花，种之牆頭屋角，以遮烈日。乳生弱質多病，早起，不盥不櫛，蒲伏階下，捕菊虎，芟地蚕，花根葉底，雖千百本，一日必一周之。癃頭者火蟻，瘠枝者黑蚰，傷根者蚯蚓、蜒蝣，賊葉者象干、毛蝟。火蟻，以鯗骨、鱉甲置旁引出棄之。黑蚰，以麻裹莇頭捋出之。蜒蝣，以夜靜持燈滅殺之。蚯蚓，以石灰水灌河水解之。毛蝟，以馬糞水殺之。象干虫，磨鐵錢穴搜之。事必親歷，雖冰
龜其手，日焦其額，不顧也。青帝喜其勤，近產芝三本，以祥瑞之。
日　月　湖
    宁波府城內，近南門，有日月湖。日湖圓，略小，故日之；月湖長，方廣，故月之。二湖連絡如環，中亙一堤，小橋紐之。日湖有賀少監祠。季真朝服拖紳，絕無黃冠气象。祠中勒唐玄宗《餞行》詩以榮之。季真乞鑒湖歸老，年八十余其
《回鄉》詩曰：“幼小离家老大回，鄉音無改鬢毛衰。儿孫相見不相識，笑問客從何處來？”八十歸老，不為早矣，乃時人稱為急流勇退，今古傳之。季真曾謁一賣藥王老，求沖舉之術，持一珠貽之。王老見賣餅者過，取珠易餅。季真口不敢言，甚懊惜之。王老曰：“慳吝未除，術何由得！”乃還其珠而去。則季真直一富貴利祿中人耳。《唐書》入之《隱逸傳》，亦不倫甚矣。月湖一泓汪洋，明瑟可愛，直抵南城。城下密密植桃柳，四圍湖岸，亦間植名花果木以縈帶之。湖中櫛比者皆士夫園亭，台榭傾圮，而松石蒼老。石上凌霄藤有斗大者，率百年以上物也。四明縉紳，田宅及其子，園亭及其身。平泉木石，多暮楚朝秦，故園亭亦聊且為之，如傳舍衙署焉。屠赤水娑羅館亦僅存娑羅而已。所稱“雪浪”等石，在某氏園久矣。清明日，二湖游船甚盛，但橋小船不能大。城牆下趾稍廣，桃柳爛漫，游人席地坐，亦飲亦歌，聲存西湖一曲。
金山夜戲
    崇禎二年中秋后一日，余道鎮江往兗。日晡，至北固，艤舟江口。月光倒囊入水，江濤吞吐，露气吸之，噀天為白。余大惊喜。移舟過金山寺，已二鼓矣。經龍王堂，入大殿，皆漆靜。林下漏月光，疏疏如殘雪。余呼小傒攜戲具，盛張燈火大殿中，唱韓蘄王金山及長江大戰諸劇。鑼鼓喧闐，一寺人皆起看。有老僧以手背採眼翳，翕然張口，呵欠与笑嚏俱至。徐定睛，視為何許人，以何事何時至，皆不敢問。劇完，將曙，解纜過江。山僧至山腳，目送久之，不知是人、是
怪、是鬼。
筠　芝　亭
　　筠芝亭，渾朴一亭耳。然而亭之事盡，筠芝亭一山之事亦盡。吾家后此亭而亭者，不及筠芝亭；后此亭而樓者、閣者、齋者，亦不及。總之，多一樓，亭中多一樓之礙；多一牆，亭中多一牆之礙。太仆公造此亭成，亭之外更不增一椽一瓦，亭之內亦不設一檻一扉，此其意有在也。亭前后，太仆公手植樹皆合抱，清樾輕嵐，滃滃翳翳，如在秋水。亭前石台，躐取亭中之景物而先得之，升高眺遠，眼界光明。敬亭諸山，箕踞麓下；溪壑縈回，水出松葉之上。台下右旋，曲磴三折，老松僂背而立，頂垂一干，倒下如小幢，小枝盤郁，曲出輔之，旋蓋如曲柄
葆羽。癸丑以前，不垣不台，松意尤暢。
礄　園
　　礄園，水盤据之，而得水之用，又安頓之若無水者。壽花堂，界以堤，以小眉山，以天問台，以竹徑，則曲而長，則水之。內宅，隔以霞爽軒，以酣漱，以長廊，以小曲橋，以東篱，則深而邃，則水之。臨池，截以鱸香亭、梅花禪，則靜而遠，則水之。緣城，護以貞六居，以無漏庵，以菜園，以鄰居小戶，則閟而安，則水之用盡。而水之意色，指歸乎龐公池之水。龐公池，入棄我取，一意向園，目不他矚，腸不他回，口不他諾，龍山夔□，三折就之，而水不之顧。人稱礄園能用水，而卒得水力焉。大父在曰，園极華縟。有二老盤旋其中，一老曰：
“竟是蓬萊閬苑了也！”一老咈之曰：“個邊那有這樣！” 葑門荷宕天啟壬戌六月二十四日，偶至蘇州，見士女傾城而出，畢集于葑門外之荷花宕。樓船畫舫至魚艖小艇，雇覓一空。遠方游客，有持數万錢無所得舟，蟻旋岸上者。余移舟往觀，一無所見。宕中以大船為經，小船為緯，游冶子弟，輕舟鼓吹，往來如梭。舟中麗人皆倩妝淡服，摩肩簇舄，汗透重紗。舟楫之胜以擠，鼓吹之胜以集，男女之胜以溷，歊暑燂爍，靡沸終日而已。荷花宕經歲無人跡，是日，士女以鞋靸不至為恥。袁石公曰：“其男女之雜，燦爛之景，不可名狀。大約露幃則千花競笑，舉袂則亂云出峽，揮扇則星流月映，聞歌則雷輥濤趨。”蓋恨虎丘中秋夜之模糊躲閃，特至是日而明白昭著之也。
越俗掃墓
　　越俗掃墓，男女袨服靚妝，畫船簫鼓，如杭州人游湖，厚人薄鬼，率以為常。二十年前，中人之家尚用平水屋幘船，男女分兩截坐，不坐船，不鼓吹。先輩謔之曰：“以結上文兩節之意。”后漸華靡，雖監門小戶，男女必用兩坐船，必巾，必鼓吹，必歡呼暢飲。下午必就其路之所近，游庵堂寺院及士夫家花園。鼓吹近城，必吹《海東青》、《獨行千里》，鑼鼓錯雜。酒徒沾醉，必岸幘囂嚎，唱無字曲，或舟中攘臂，与儕列廝打。自二月朔至夏至，填城溢國，日日如之。乙酉方兵，划江而守，雖魚艖菱舠，收拾略盡。墳□數十里而遙，子孫數人挑魚肉楮
錢，徒步往返之，婦女不得出城者三歲矣。蕭索凄涼，亦物极必反之一。
奔　云　石
　　南屏石，無出奔云右者。奔云得其情，未得其理。石如滇茶一朵，風雨落之，半入泥土，花瓣棱棱，三四層折。人走其中，如蝶入花心，無須不綴也。黃寓庸先生讀書其中，四方弟子千余人，門如市。余幼從大父訪先生。先生面黧黑，多髭須，毛頰，河目海口，眉棱鼻梁，張口多笑。交際酬酢，八面應之。耳聆客言，目睹來牘，手書回札，口囑傒奴，雜沓于前，未嘗少錯。客至，無貴賤，便肉、便飯食之，夜即与同榻。余一書記往，頗穢惡，先生寢食之不异也，余深服之。
丙寅至武林，亭榭傾圮，堂中窀先生遺蛻，不胜人琴之感。余見奔云黝潤，色澤不減，謂客曰：“愿假此一室，以石磥門，坐臥其下，可十年不出也。”客曰：“有盜。”余曰：“布衣褐被，身外長物則瓶粟与殘書數本而已。王弇州不曰：
‘盜亦有道也’哉？”
木　猶　龍
　　木龍出遼海，為風濤漱擊，形如巨浪跳蹴，遍体多著波紋，常開平王得之遼東，輦至京。開平第毀，謂木龍炭矣。及發瓦礫，見木龍埋入地數尺，火不及，惊异之，遂呼為龍。不知何緣出易于市，先君子以犀觥十七只售之，進魯獻王，誤書“木龍”犯諱，峻辭之，遂留長史署中。先君子棄世，余載歸，傳為世寶。丁丑詩社，懇名公人賜之名，并賦小言詠之。周墨農字以“木猶龍”，倪鴻寶字以“木寓龍”，祁世培字以“海槎”，王士美字以“槎浪”，張毅儒字以“陸槎”，詩遂盈帙。木龍体肥痴，重千余斤，自遼之京、之兗、之濟，由陸。濟之杭，由水。杭之江、之蕭山、之山陰、之余舍，水陸錯。前后費至百金，所易价
不与焉。嗚呼，木龍可謂遇矣！
　　余磨其龍腦尺木，勒銘志之，曰：“夜壑風雷，騫槎化石；海立山崩，煙云滅沒；謂有龍焉，呼之或出。”又曰：“扰龍張子，尺木書銘；何以似之？秋濤夏云。”
天　硯
　　少年視硯，不得硯丑。徽州汪硯伯至，以古款廢硯，立得重价，越中藏石俱盡。閱硯多，硯理出。曾托友人秦一生為余覓石，遍城中無有。山陰獄中大盜出一石，璞耳，索銀二斤。余适往武林，一生造次不能辨，持示燕客。燕客指石中白眼曰：“黃牙臭口，堪留支桌。”賺一生還盜。燕客夜以三十金攫去。命硯伯制一天硯，上五小星一大星，譜曰“五星拱月”。燕客恐一生見，鏟去大小二星，止留三小星。一生知之，大懊恨，向余言。余笑曰：“猶子比儿。”亟往索看。燕客捧出，赤比馬肝，酥潤如玉，背隱白絲類瑪瑙，指螺細篆，面三星墳起如弩眼，著墨無聲而墨沉煙起，一生痴瘛，口張而不能翕。燕客屬余銘，銘曰：“女
媧煉天，不分玉石；鰲血蘆灰，烹霞鑄日；星河溷扰，參橫箕翕。”
吳中絕技
　　吳中絕技：陸子岡之治玉，鮑天成之治犀，周柱之治嵌鑲，趙良璧之治梳，朱碧山之治金銀，馬勳、荷葉李之治扇，張寄修之治琴，范昆白之治三弦子，俱
可上下百年保無敵手。但其良工苦心，亦技藝之能事。至其厚薄深淺，濃淡疏密，适与后世賞鑒家之心力、目力針芥相投，是豈工匠之所能辦乎？蓋技也而進乎道矣。
濮仲謙雕刻
　　南京濮仲謙，古貌古心，粥粥若無能者，然其技藝之巧，奪天工焉。其竹器，一帚、一刷，竹寸耳，勾勒數刀，价以兩計。然其所以自喜者，又必用竹之盤根錯節，以不事刀斧為奇，則是經其手略刮磨之，而遂得重价，真不可解也。仲謙名噪甚，得其一款，物輒騰貴。三山街潤澤于仲謙之手者數十人焉，而仲謙赤貧自如也。于友人座間見有佳竹、佳犀，輒自為之。意偶不屬，雖勢劫之、利啖之，
終不可得。
孔　廟　檜
　　己巳，至曲阜謁孔廟，買門者門以入。宮牆上有樓聳出，匾曰“梁山伯祝英台讀書處”，駭异之。進儀門，看孔子手植檜。檜歷周、秦、漢晉几千年，至晉怀帝永嘉三年而枯。枯三百有九年，子孫守之不毀，至隋恭帝義宁元年复生。生五十一年，至唐高宗乾封三年再枯。枯三百七十有四年，至宋仁宗康定元年再榮。至金宣宗貞祐三年罹于兵火，枝葉俱焚，僅存其干，高二丈有奇。后八十一年，
元世祖三十一年再發。至洪武二十二年己巳，發數枝，蓊郁；后十余年又落。摩其干，滑澤堅潤，紋皆左紐，扣之作金石聲。孔氏子孫痤屭鈭a枯，以占世運焉。再進一大亭，臥一碑，書“杏壇”二字，党英筆也。亭界一橋，洙、泗水匯此。過橋，入大殿，殿壯麗，宣圣及四配、十哲俱塑像冕旒。案上列銅鼎三、一犧、一象、一辟邪，款制遒古，渾身翡翠，以釘釘案上。階下豎歷代帝王碑記，獨元碑高大，用風磨銅贔屭，高丈余。左殿三楹，規模略小，為孔氏家廟。東西兩壁，用小木匾書歷代帝王祭文。西壁之隅，高皇帝殿焉。廟中凡明朝封號，俱置不用，總以見其大也。孔家人曰：“天下只三家人家：我家与江西張、鳳陽朱而已。江西張，道士气；鳳陽朱，暴發人家，小家气。”
孔　林
　　曲阜出北門五里許，為孔林。紫金城，城之門以樓，樓上見小山一點，正對東南者，嶧山也。折而西，有石虎、石羊三四，在榛莽中。過一橋，二水匯，泗水也。享殿后有子貢手植楷。楷大小千余本，魯人取為材、為棋枰。享殿正對伯魚墓，圣人葬其子得中气。由伯魚墓折而右，為宣圣墓。去數丈，案一小山，小山之南為子思墓。數百武之內，父、子、孫三墓在焉。譙周云：“孔子死后，魯人就冢次而居者百有余家，曰‘孔里’。”《孔叢子》曰：“夫子墓塋方一里，
在魯城北六里泗水上”。諸孔氏封五十余所，人名昭穆，不可复識。
有碑銘三，獸碣俱在。《皇覽》曰：“弟子各以四方奇木來植，故多异樹不能名。一里之中未嘗產棘木、荊草。”紫金城外，環而墓者數千家，三千二百余年，子孫列葬不他徙，從古帝王所不能比隆也。宣圣墓右有小屋三間，匾曰“子貢廬墓處”。蓋自兗州至曲阜道上，時官以木坊表識，有曰“齊人歸讙處”，有曰“子在川上處”，尚有義理；至泰山頂上，乃勒石曰“孔子小天下處”，則不覺失笑矣。
燕　子　磯
　　燕于磯，余三過之。水勢湁潗，舟人至此，捷捽抒取，鉤挽鐵纜，蟻附而上。篷窗中見石骨棱層，撐拒水際，不喜而怖，不識岸上有如許境界。戊寅到京后，同呂吉士出觀音門，游燕子磯。方曉佛地仙都，當面蹉過之矣。登關王殿，吳頭楚尾，是侯用武之地，靈爽赫赫，須眉戟起。緣山走磯上，坐亭子，看江水潎洌，舟下如箭。折而南，走觀音閣，度索上之。閣旁僧院，有峭壁千尋，碚礌如鐵；大楓數株，蓊以他樹，森森冷綠；小樓痴對，便可十年面壁。今僧寮佛閣，故故
背之，其心何忍？是年，余歸浙，閔老子、王月生送至磯，飲石壁下。
魯藩煙火
　　兗州魯藩煙火妙天下。煙火必張燈，魯藩之燈，燈其殿、燈其壁、燈其楹柱、燈其屏、燈其座、燈其宮扇傘蓋。諸王公子、宮娥僚屬、隊舞樂工，盡收為燈中景物。及放煙火，燈中景物又收為煙火中景物。天下之看燈者，看燈燈外；看煙火者，看煙火煙火外。未有身入燈中、光中、影中、煙中、火中，閃爍變幻，不知其為王宮內之煙火，亦不知其為煙火內之王宮也。殿前搭木架數層，上放“黃蜂出窠”、“撒花蓋頂”、“天花噴礡”。四旁珍珠帘八架，架高二丈許，每一帘嵌孝、悌、忠、信、禮、義、廉、恥一大字。每字高丈許，晶映高明。下以五色火漆塑獅、象、橐駝之屬百余頭，上騎百蠻，手中持象牙、犀角、珊瑚、玉斗諸器，器中實“千丈菊”、“千丈梨”諸火器，獸足躡以車輪，腹內藏人。旋轉其下，百蠻手中瓶花徐發，雁雁行行，且陣且走。移時，百獸口出火，尻亦出火，縱橫踐踏。端門內外，煙焰蔽天，月不得明，露不得下。看者耳目攫奪，屢欲狂易，琱漱漇糷均C昔者有一蘇州人，自夸其州中燈事之盛，曰：“蘇州此時有煙火，亦無處放，放亦不得上。”眾曰：“何也？”曰：“此時天上被煙火擠住，
無空隙處耳！”人笑其誕。于魯府觀之，殆不誣也。
朱云崍女戲
　　朱云崍教女戲，非教戲也。未教戲先教琴，先教琵琶，先教提琴、弦子、蕭、管，鼓吹歌舞，借戲為之，其實不專為戲也。郭汾陽、楊越公、王司徒女樂，當日未必有此。絲竹錯雜，檀板清謳，入妙腠理，唱完以曲白終之，反覺多事矣。
西施歌舞，對舞者五人，長袖緩帶，繞身若環，曾撓摩地，扶旋猗那，弱如秋藥。女官內侍，執扇葆璇蓋、金蓮寶炬、紈扇宮燈二十余人，光焰熒煌，錦繡紛疊，見者錯愕。云老好胜，遇得意處，輒盱目視客；得一贊語，輒走戲房，与諸姬道之，佹出佹入，頗极勞頓。且聞云老多疑忌，諸姬曲房密戶，重重封鎖，夜猶躬自巡歷，諸姬心憎之。有當御者，輒遁去，互相藏閃，只在曲房，無可覓處，必叱吒而罷。殷殷防護，日夜為勞，是無知老賤自討苦吃者也，堪為老年好色之戒。
紹興琴派
　　丙辰，學琴于王侶鵝。紹興存王明泉派者推侶鵝，學《漁樵回答》、《列子御風》、《碧玉調》、《水龍吟》、《搗衣環珮聲》等曲。戊午，學琴于王本吾，半年得二十余曲：《雁落平沙》、《山居吟》、《靜觀吟》、《清夜坐鐘》、《烏夜詠》、《漢宮秋》、《高山流水》、《梅花弄》、《淳化引》、《滄江夜雨》、《庄周夢》，又《胡笳十八拍》、《普庵咒》等小曲十余种。王本吾指法圓靜，微帶油腔。余得其法，練熟還生，以澀勒出之，遂稱合作。同學者，范与蘭、尹爾韜、何紫翔、王士美、燕客、平子。与蘭、士美、燕客、平子俱不成，紫翔得本吾之八九而微嫩，爾韜得本吾之八九而微迂。余曾与本吾、紫翔、爾韜取琴四張彈之，如出一手，听者駴服。后本吾而來越者，有張慎行、何明台，結實有余
而蕭散不足，無出本吾上者。
花石綱遺石
　　越中無佳石。董文簡齋中一石，磊塊正骨，窋吒數孔，疏爽明易，不作靈譎波詭，朱勉花石綱所遺，陸放翁家物也。文簡豎之庭除，石后种剔牙松一株，辟咡負劍，与石意相得。文簡軒其北，名“獨石軒”，石之軒獨之無异也。石簣先生讀書其中，勒銘志之。大江以南花石綱遺石，以吳門徐清之家一石為石祖。石高丈五，朱勉移舟中，石盤沉太湖底，覓不得，遂不果行。后歸烏程董氏，載至中流，船复覆。董氏破資募善入水者取之。先得其盤，詫异之，又溺水取石，石
亦旋起。時人比之延津劍焉。后數十年，遂為徐氏有。再傳至清之，以三百金豎之。石連底高二丈許，變幻百出，無可名狀。大約如吳無奇游黃山，見一怪石，輒瞋目叫曰：“豈有此理！豈有此理！”
焦　山
　　仲叔守瓜州，余借住于園，無事輒登金山寺。風月清爽，二鼓，猶上妙高台，長江之險，遂同溝澮。一日，放舟焦山，山更紆譎可喜。江曲渦山下，水望澄明，淵無潛甲。海豬、海馬，投飯起食，馴扰若豢魚。看水晶殿，尋瘞鶴銘，山無人雜，靜若太古。回首瓜州煙火城中，真如隔世。飯飽睡足，新浴而出，走拜焦處士祠。見其軒冕黼黻，夫人列坐，陪臣四，女官四，羽葆云罕，儼然王者。蓋土人奉為土谷，以王禮祀之。是猶以杜十姨配伍髭須，千古不能正其非也。處士有
靈，不知走向何所？
表　胜　庵
　　爐峰石屋，為一金和尚結茅守土之地，后住錫柯橋融光寺。大父造表胜庵成，
迎和尚還山住持。命余作啟，啟曰：“伏以叢林表胜，慚給孤之大地布金；天瓦安禪，冀寶掌自五天飛錫。重來石塔，戒長老特為東坡；懸契松枝，万回師卻逢西向。去無作相，住亦隨緣。伏惟九里山之精藍，實是一金師之初地。偶听柯亭之竹笛，留滯人間；久虛石屋之煙霞，應超塵外。譬之孤天之鶴，尚眷舊枝；想彼彌空之云，亦歸故岫。況茲胜域，宜兆异人，了住山之夙因，立開堂之新范。
護門容虎，洗缽歸龍。茗得先春，仍是寒泉風味；香來破腊，依然茅屋梅花。半月岩似与人猜，請大師試為標指；一片石正堪對語，听生公說到點頭。敬藉山靈，愿同石隱。倘靜念結遠公之社，定不攢眉；若居心如康樂之流，自難開口。立返山中之駕，看回湖上之船，仰望慈悲，俯從大眾。”
梅花書屋
　　陔萼樓后老屋傾圮，余筑基四尺，造書屋一大間。旁廣耳室如紗幮，設臥榻。前后空地，后牆壇其趾，西瓜瓤大牡丹三株，花出牆上，歲滿三百余朵。壇前西府二樹，花時積三尺香雪。前四壁稍高，對面砌石台，插太湖石數峰。西溪梅骨古勁，滇茶數莖，嫵媚其旁。梅根种西番蓮，纏繞如纓絡。窗外竹棚，密寶襄蓋之。階下翠草深三尺，秋海棠疏疏雜入。前后明窗，寶襄西府，漸作綠暗。余坐臥其中，非高流佳客，不得輒入。慕倪迂“清閟”，又以“云林秘閣”名之。
不　二　齋
　　不二齋，高梧三丈，翠樾千重，牆西稍空，蜡梅補之，但有綠天，暑气不到。后窗牆高于檻，方竹數竿，瀟瀟洒洒，鄭子昭“滿耳秋聲”橫披一幅。天光下射，望空視之，晶沁如玻璃、云母，坐者琣b清涼世界。圖書四壁，充棟連床；鼎彝尊罍，不移而具。余于左設石床竹几，帷之紗幕，以障蚊虻；綠暗侵紗，照面成碧。夏日，建蘭、茉莉，薌澤浸人，沁入衣裾。重陽前后，移菊北窗下，菊盆五層，高下列之，顏色空明，天光晶映，如沉秋水。冬則梧葉落，蜡梅開，暖日晒窗，紅爐毾氍。以昆山石种水仙，列階趾。春時，四壁下皆山蘭，檻前芍藥半畝，
多有异本。余解衣盤礡，寒暑未嘗輕出，思之如在隔世。
砂罐錫注
　　宜興罐，以龔春為上，時大彬次之，陳用卿又次之。錫注，以王元吉為上，歸懋德次之。夫砂罐，砂也；錫注，錫也。器方脫手，而一罐一注价五六金，則是砂与錫与价，其輕重正相等焉，豈非怪事！一砂罐、一錫注，直躋之商彝、周
鼎之列而毫無慚色，則是其品地也。
沈　梅　岡
　　沈梅岡先生許相嵩，在獄十八年。讀書之暇，旁攻匠藝，無斧鋸，以片鐵日夕磨之，遂銛利。得香楠尺許，琢為文具一，大匣三、小匣七、壁鎖二；棕竹數片，為箑一，為骨十八，以筍、以縫、以鍵，堅密肉好，巧匠謝不能事。夫人丐先文恭志公墓，持以為贄，文恭拜受之。銘其匣曰：“十九年，中郎節，十八年，
給諫匣；節邪匣邪同一轍。”銘其箑曰：“塞外氈，饑可餐；獄中箑，塵莫干；前蘇后沈名班班。”梅岡制，文恭銘，徐文長書，張應堯鐫，人稱四絕，余珍藏之。又聞其以粥煉土，凡數年，范為銅鼓者二，聲聞里許，胜暹羅銅。
岣嶁山房
　　岣嶁山房，逼山、逼溪、逼韜光路，故無徑不梁，無屋不閣。門外蒼松傲睨，蓊以雜木，冷綠万頃，人面俱失。石橋低磴，可坐十人。寺僧刳竹引泉，橋下交
交牙牙，皆為竹節。天啟甲子，余鍵戶其中者七閱月，耳飽溪聲，目飽清樾。
山上下多西栗、邊筍，甘芳無比。鄰人以山房為市，蓏果、羽族日致之，而獨無魚。乃瀦溪為壑，系巨魚數十頭。有客至，輒取魚給鮮。日晡，必步冷泉亭、包園、飛來峰。一日，緣溪走看佛像，口口罵楊髡。見一波斯坐龍象，蠻女四五獻花果，皆裸形，勒石志之，乃真伽像也。余椎落其首，并碎諸蠻女，置溺溲處以報之。寺僧以余為椎佛也，咄咄作怪事，及知為楊髡，皆歡喜贊歎。
三世藏書
　　余家三世積書三万余卷。大父詔余曰：“諸孫中惟爾好書，爾要看者，隨意攜去。”余簡太仆、文恭大父丹鉛所及有手澤者存焉，匯以請，大父喜，命舁去，約二千余卷。天啟乙丑，大父去世，余适往武林，父叔及諸弟、門客、匠指、臧獲、巢婢輩亂取之，三代遺書一日盡失。余自垂髫聚書四十年，不下三万卷。乙酉避兵入剡，略攜數簏隨行，而所存者，為方兵所据，日裂以吹煙，并舁至江干，籍甲內，擋箭彈，四十年所積，亦一日盡失。此吾家書運，亦复誰尤！余因歎古今藏書之富，無過隋、唐。隋嘉則殿分三品，有紅琉璃、紺琉璃、漆軸之异。殿垂錦幔，繞刻飛仙。帝幸書室，踐暗机，則飛仙收幔而上，櫥扉自啟；帝出，閉如初。隋之書計三十七万卷。唐遷內庫書于東宮麗正殿，置修文、著作兩院學士，得通籍出入。太府月給蜀都麻紙五千番，季給上谷墨三百三十六丸，歲給河間、景城、清河、博平四郡兔千五百皮為筆，以甲、乙、丙、丁為次。唐之書計二十万八千卷。我明中秘書不可胜計，即《永樂大典》一書，亦堆積數庫焉。余書直
九牛一毛耳，何足數哉！
不　系　園
　　甲戌十月，攜楚生住不系園看紅葉。至定香橋，客不期而至者八人：南京曾波臣，東陽趙純卿，金壇彭天錫，諸暨陳章侯，杭州楊与民、陸九、羅三，女伶陳素芝。余留飲。章侯攜縑素為純卿畫古佛，波臣為純卿寫照，楊与民彈三弦子，羅三唱曲，陸九吹簫。与民复出寸許紫檀界尺，据小梧，用北調說《金瓶梅》一劇，使人絕倒。是夜，彭天錫与羅三、与民串本腔戲，妙絕；与楚生、素芝串調腔戲，又复妙絕。章侯唱村落小歌，余取琴和之，牙牙如語。純卿笑曰：“恨弟無一長，以侑兄輩酒。”余曰：“唐裴將軍旻居喪，請吳道子畫天宮壁度亡母。道子曰：‘將軍為我舞劍一回，庶因猛厲以通幽冥。’旻脫縗衣，纏結，上馬馳驟，揮劍入云，高十數丈，若電光下射，執鞘承之，劍透室而入，觀者惊栗。道子奮袂如風，畫壁立就。章侯為純卿畫佛，而純卿舞劍，正今日事也。”純卿跳
身起，取其竹節鞭，重三十斤，作胡旋舞數纏，大噱而罷。
秦淮河房
　　秦淮河河房，便寓、便交際、便淫冶，房值甚貴，而寓之者無虛日。畫船蕭鼓，去去來來，周折其間。河房之外，家有露台，朱欄綺疏，竹帘紗幔。夏月浴罷，露台雜坐。兩岸水樓中，茉莉風起動儿女香甚。女各團扇輕褲，緩鬢傾髻，軟媚著人。年年端午，京城士女填溢，競看燈船。好事者集小篷船百什艇，篷上挂羊角燈如聯珠，船首尾相銜，有連至十余艇者。船如燭龍火蜃，屈曲連蜷，蟠委旋折，水火激射。舟中鏾鈸星鐃，宴歌弦管，騰騰如沸。士女憑欄轟笑，聲光凌亂，耳目不能自主。午夜，曲倦燈殘，星星自散。鐘伯敬有《秦淮河燈船賦》，
備极形致。
兗州閱武
　　辛未三月，余至兗州，見直指閱武。馬騎三千，步兵七千，軍容甚壯。馬蹄
卒步，滔滔曠曠，眼与俱駛，猛掣始回。其陣法奇在變換，旍動而鼓，左抽右旋，疾若風雨。陣既成列，則進圖直指前，立一牌曰：“某陣變某陣”。連變十余陣，奇不在整齊而在便捷。扮敵人百余騎，數里外煙塵坌起。迾卒五騎，小如黑子，頃刻馳至，入轅門報警。建大將旗鼓，出奇設伏。敵騎突至，一鼓成擒，俘獻中軍。內以姣童扮女三四十騎，荷旃被毳，繡袪魋結，馬上走解，顛倒橫豎，借騎翻騰，柔如無骨。樂奏馬上，三弦、胡撥、琥珀詞、四上儿、密失叉儿机、僸未兜离，罔不畢集，在直指筵前供唱，北調淫俚，曲盡其妙。是年，參將羅某，北人，所扮者皆其歌童外宅，故极姣麗，恐易人為之，未必能爾也。
牛首山打獵
　　戊寅冬，余在留都，同族人隆平侯与其弟勳衛、甥趙忻城，貴州楊愛生，揚州顧不盈，余友呂吉士、姚簡叔，姬侍王月生、顧眉、董白、李十、楊能，取戎
衣衣客，并衣姬侍。姬侍服大紅錦狐嵌箭衣、昭君套，乘款段馬，韝青骹，紲韓盧，統箭手百余人，旗幟棍棒稱是，出南門，校獵于牛首山前后，极馳驟縱送之樂。得鹿一、麂三、兔四、雉三、貓狸七。看劇于獻花岩，宿于祖塋。次日午后獵歸，出鹿麂以饗士，复縱飲于隆平家。江南不曉獵較為何事，余見之圖畫戲劇，今身親為之，果稱雄快。然自須勳戚豪右為之，寒酸不辦也。
楊神廟台閣
　　楓橋楊神廟，九月迎台閣。十年前迎台圖，台閣而已；自駱氏兄弟主之，一以思致文理為之。扮馬上故事二三十騎，扮傳奇一本，年年換，三日亦三換之。其人与傳奇中人必酷肖方用，全在未扮時一指點為某似某，非人人絕倒者不之用。迎后，如扮胡槤者，直呼為胡槤，遂無不胡槤之，而此人反失其姓。人定，然后議扮法。必裂繒為之。果其人其袍鎧須某色、某緞、某花樣，雖匹錦數十金不惜也。一冠一履，主人全副精神在焉。諸友中有能生造刻畫者，一月前禮聘至，匠意為之，唯其使。裝束備，先期扮演，非百口叫絕又不用。故一人一騎，其中思致文理，如玩古董名畫，勾一勒不得放過焉。土人有小小災祲，輒以小白旗一
面到廟禳之，所積盈庫。是日以一竿穿旗三四，一人持竿三四走神前，長可七八里，如几百万白蝴蝶回翔盤礡在山坳樹隙。四方來觀者數十万人。市楓橋下，亦攤亦篷。台閣上馬上，有金珠寶石墮地，拾者，如有物憑焉不能去，必送還神前；其在樹叢田坎間者，問神，輒示其處，不或爽。
雪　精
　　外祖陶蘭風先生，倅壽州，得白騾，蹄跲都白，日行二百里，畜署中。壽州人病噎嗝，輒取其尿療之。凡告期，乞騾尿狀，常十數紙。外祖以木香沁其尿，詔百姓來取。后致仕歸，捐館，舅氏嗇軒解驂贈余。余豢之十年許，實未嘗具一日草料。日夜听其自出覓食，視其腹未嘗不飽，然亦不曉其何從得飽也。天曙，必至門祗候，進廄候驅策，至午勿御，仍出覓食如故。后漸跋扈難御，見余則馴服不動，跨鞍去如箭，易人則咆哮蹄嚙，百計鞭策之不應也。一日，与風馬爭道
城上，失足墮濠塹死，余命葬之，謚之曰“雪精”。
嚴　助　廟
　　陶堰司徒廟，漢會稽太守嚴助廟也。歲上元設供，任事者，聚族謀之終歲。凡山物粗粗（虎、豹、麋鹿、獾豬之類），海物噩噩（江豚、海馬、鱘黃、鯊魚之類），陸物痴痴（豬必三百斤，羊必二百斤，一日一換。雞、鵝、鳧、鴨之屬，不极肥不上貢），水物哈哈（凡蝦、魚、蟹、蚌之類，無不鮮活），羽物毨毨（孔雀、白鷴、錦雞、白鸚鵡之屬，即生供之），毛物毧毧（白鹿、白兔、活貂鼠之屬，亦生供之），洎非地（閩鮮荔枝、圓眼、北苹婆果、沙果、文官果之類）、非天（桃、梅、李、杏、楊梅、枇杷、櫻桃之屬，收藏如新擷）、非制（熊掌、猩唇、豹胎之屬）、非性（酒醉、蜜餞之類）、非理（云南蜜唧、峨眉雪蛆之類）、非想（天花龍蜓、雕鏤瓜棗、捻塑米面之類）之物，無不集。庭實之盛，自帝王宗廟社稷壇亹所不能比隆者。十三日，以大船二十艘載盤軨，以童崽扮故事，無甚文理，以多為胜。城中及村落人，水逐陸奔，隨路兜截，轉折看之，謂之“看燈頭”。五夜，夜在廟演劇，梨園必倩越中上三班，或雇自武林者，纏頭日數万
錢。唱《伯喈》、《荊釵》，一老者坐台下，對院本，一字脫落，群起噪之，又開場重做。越中有“全伯喈”、“全荊釵”之名起此。天啟三年，余兄弟攜南院王岑、老串楊四、徐孟雅、圓社河南張大來輩往觀之。到廟蹴術，張大來以“一丁泥”“一串珠”名世。球著足，渾身旋滾，一似粘麰有膠、提掇有線、穿插有孔者，人人叫絕。劇至半，王岑汾李三娘，楊四扮火工竇老，徐孟雅扮洪一嫂，馬小卿十二歲，扮咬臍，串《磨房》、《撇池》、《送子》、《出獵》四出。科諢曲白，妙入筋髓，又复叫絕。遂解維歸。戲場气奪，鑼不得響，燈不得亮。
乳　酪
　　乳酪自駔儈為之，气味已失，再無佳理。余自豢一牛，夜取乳置盆盎，比曉，乳花簇起尺許，用銅鐺煮之，瀹蘭雪汁，乳斤和汁四甌，百沸之。玉液珠膠，雪腴霜膩，吹气胜蘭，沁入肺腑，自是天供。或用鶴觴花露入甑蒸之，以熱妙；或用豆粉攙和，漉之成腐，以冷妙；或煎酥，或作皮，或縛餅，或酒凝，或鹽腌，或醋捉，無不佳妙。而蘇州過小拙和以蔗漿霜，熬之、濾之、鑽之、掇之、印之，為帶骨鮑螺，天下稱至味。其制法秘甚，鎖密房，以紙封固，雖父子不輕傳之。
二十四橋風月
　　廣陵二十四橋風月，邗溝尚存其意。渡鈔關，橫亙半里許，為巷者九條。巷故九，凡周旋折旋于巷之左右前后者，什百之。巷口狹而腸曲，寸寸節節，有精房密戶，名妓、歪妓雜處之。名妓匿不見人，非向導莫得入。歪妓多可五六百人，每日傍晚，膏沐熏燒，出巷口，倚徙盤礡于茶館酒肆之前，謂之“站關”。茶館酒肆岸上紗燈百盞，諸妓掩映閃滅于其間，疤戾者帘，雄趾者閾。燈前月下，人無正色，所謂“一白能遮百丑”者，粉之力也。游子過客，往來如梭，摩睛相覷，有當意者，逼前牽之去；而是妓忽出身分，肅客先行，自緩步尾之。至巷口，有偵伺者，向巷門呼曰：“某姐有客了！”內應聲如雷。火燎即出，一俱去，剩者不過二三十人。沉沉二漏，燈燭將燼，茶館黑魆無人聲。茶博士不好請出，惟作呵欠，而諸妓醵錢向茶博士買燭寸許，以待遲客。或發嬌聲，唱《擘破玉》等小
詞，或自相謔浪嘻笑，故作熱鬧，以亂時候；然笑言啞啞聲中，漸帶凄楚。夜分不得不去，悄然暗摸如鬼。見老鴇，受餓、受笞俱不可知矣。余族弟卓如，美須髯，有情痴，善笑，到鈔關必狎妓，向余噱曰：“弟今日之樂，不減王公。”余曰：“何謂也？”曰：“王公大人侍妾數百，到晚耽耽望幸，當御者不過一人。弟過鈔關，美人數百人，目挑心招，視我如潘安，弟頤指气使，任意揀擇，亦必得一當意者呼而侍我。王公大人豈過我哉！”复大噱，余亦大噱。
世美堂燈
　　儿時跨蒼頭頸，猶及見王新建燈。燈皆貴重華美，珠燈料絲無論，即羊角燈亦描金細畫，纓絡罩之。懸燈百盞尚須秉燭而行，大是悶人。余見《水滸傳》“燈景詩”有云：“樓台上下火照火，車馬往來人看人。”已盡燈理。余謂燈不在多，總求一亮。余每放燈，必用如椽大燭，專令數人剪卸燼煤，故光迸重垣，無微不見。十年前，里人有李某者，為閩中二尹，撫台委其造燈，選雕佛匠，窮工极巧，造燈十架，凡兩年。燈成而撫台已物故，攜歸藏櫝中。又十年許，知余好燈，舉以相贈，余酬之五十金，十不當一，是為主燈。遂以燒珠、料絲、羊角、剔紗諸燈輔之。而友人有夏耳金者，剪采為花，巧奪天工，罩以冰紗，有煙籠芍藥之致。更用粗鐵線界划規矩，匠意出樣，剔紗為蜀錦，墁其界地，鮮艷出人。耳金歲供鎮神，必造燈一些，燈后，余每以善价購之。余一小傒善收藏，雖紙燈亦十年不得坏，故燈日富。又從南京得趙士元夾紗屏及燈帶數副，皆屬鬼工，決非人力。燈宵，出其所有，便稱胜事。鼓吹弦索，廝養臧獲，皆能為之。有蒼頭善制盆花，夏間以羊毛煉泥墩，高二尺許，筑“地涌金蓮”，聲同雷炮，花蓋畝余。不用煞拍鼓饒，清吹嗩吶應之，望花緩急為嗩吶緩急，望花高下為嗩吶高下。燈不演劇，則燈意不酣；然無隊舞鼓吹，則燈焰不發。余敕小傒串元劇四五十本。演元劇四出，則隊舞一回，鼓吹一回，弦索一回。其間濃淡繁簡松實之妙，全在主人位置。使易人易地為之，自不能爾爾。故越中夸燈事之盛，必曰“世美堂燈”。
宁　了
　　大父母喜豢珍禽：舞鶴三對、白鷴一對，孔雀二對，吐綬雞一只，白鸚鵡、鷯哥、綠鸚鵡十數架。一异鳥名“宁了”，身小如鴿，黑翎如八哥，能作人語，絕不含糊。大母呼媵婢，輒應聲曰：“某丫頭，太太叫！”有客至，叫曰：“太太，客來了，看茶！”有一新娘子善睡，黎明輒呼曰：“新娘子，天明了，起來吧！太太叫，快起來！”不起，輒罵曰：“新娘子，臭淫婦，浪蹄子！”新娘子恨甚，置毒藥殺之。“宁了”疑即“秦吉了”，蜀敘州出，能人言。一日夷人買
去，惊死，其靈异酷似之。
張氏聲伎
　　謝太傅不畜聲伎，曰：“畏解，故不畜。”王右軍曰：“老年賴絲竹陶寫，畬ㄓI輩覺。”曰“解”，曰“覺”，古人用字深确。蓋聲音之道入人最微，一解則自不能已，一覺則自不能禁也。我家聲伎，前世無之，自大父于万歷年間与范長白、鄒愚公、黃貞父、包涵所諸先生講究此道，遂破天荒為之。有“可餐班”，以張彩、王可餐、何閏、張福壽名；次則“武陵班”，以何韻士、傅吉甫、夏清之名；再次則“梯仙班”，以高眉生、李岕生、馬藍生名；再次則“吳郡班”，以王畹生、夏汝開、楊嘯生名；再次則“蘇小小班”，以馬小卿、潘小妃名；再次則平子“茂苑班”，以李含香、顧岕竹、應楚煙、楊騄駬名。主人解事日精一日，而傒童技藝亦愈出愈奇。余歷年半百，小傒自小而老、老而复小、小而复老
者，凡五易之。無論“可餐”、“武陵”諸人，如三代法物，不可复見；“梯仙”、“吳郡”間有存者，皆為佝僂老人；而“蘇小小班”亦強半化為异物矣；“茂苑班”則吾弟先去，而諸人再易其主。余則婆娑一老，以碧眼波斯，尚能別其妍丑。山中人至海上歸，种种海錯皆在其眼，請共舐之。
方　物
　　越中清饞，無過余者，喜啖方物。北京則苹婆果、黃□、馬牙松；山東則羊肚菜、秋白梨、文官果、甜子；福建則福桔、福桔餅、牛皮糖、紅腐乳；江西則青根、丰城脯；山西則天花菜；蘇州則帶骨鮑螺、山查丁、山查糕、松子糖、白圓、橄欖脯；嘉興則馬交魚脯、陶庄黃雀；南京則套櫻桃、桃門棗、地栗團、窩筍團、山查糖；杭州則西瓜、雞豆子、花下藕、韭芽、玄筍、塘栖蜜桔；蕭山則楊梅、蓴菜、鳩鳥、青鯽、方柿；諸暨則香狸、櫻桃、虎栗；嵊則蕨粉、細榧、
龍游糖；臨海則枕頭瓜；台州則瓦楞蚶、江瑤柱；浦江則火肉；東陽則南棗；山陰則破塘筍、謝桔、獨山菱、河蟹、三江屯堅、白蛤、江魚、鰣魚、里河□。遠則歲致之，近則月致之、日致之。耽耽逐逐，日為口腹謀，罪孽固重。但由今思之，四方兵燹，寸寸割裂，錢塘衣帶水，猶不敢輕渡，則向之傳食四方，不可不謂之福德也。
祁止祥癖
　　人無癖不可与交，以其無深情也；人無疵不可与交，以其無真气也。余友祁止祥有書畫癖，有蹴鞠癖，有鼓鈸癖，有鬼戲癖，有梨園癖。壬午，至南都，止
祥出阿寶示余，余謂：“此西方迦陵鳥，何處得來？”阿寶妖冶如蕊女，而嬌痴無賴，故作澀勒，不肯著人。如食橄欖，咽澀無味，而韻在回甘；如吃煙酒，鯁詰無奈，而軟同沾醉。初如可厭，而過即思之。止祥精音律，咬釘嚼鐵，一字百磨，口口親授，阿寶輩皆能曲通主意。乙酉，南都失守，止祥奔歸，遇土賊，刀劍加頸，性命可傾，阿寶是寶。丙戌，以監軍駐台州，亂民鹵掠，止祥囊篋都盡，阿寶沿途唱曲，以膳主人。及歸，剛半月，又挾之遠去。止祥去妻子如脫屣耳，獨以孌童崽子為性命，其癖如此。
泰安州客店
　　客店至泰安州，不复敢以客店目之。余進香泰山，未至店里許，見驢馬槽房二三十間；再近，有戲子寓二十余處；再近，則密戶曲房，皆妓女妖冶其中。余謂是一州之事，不知其為一店之事也。投店者，先至一廳事，上簿挂號，人納店例銀三錢八分，又人納稅山銀一錢八分。店房三等：下客夜素早亦素，午在山上用素酒果核勞之，謂之“接頂”。夜至店，設席賀，謂燒香后求官得官，求子得子，求利得利，故曰賀也。賀亦三等：上者專席，糖餅、五果、十肴、果核、演
戲；次者二人一席，亦糖餅，亦肴核，亦演戲；下者三四人一席，亦糖餅、骨核，不演戲，用彈唱。計其店中，演戲者二十余處，彈唱者不胜計。庖廚炊灶亦二十余所，奔走服役者一二百人。下山后，葷酒狎妓惟所欲，此皆一日事也。若上山落山，客日日至，而新舊客房不相襲，葷素庖廚不相混，迎送廝役不相兼，是則不可測識之矣。泰安一州与此店比者五六所，又更奇。
范　長　白
　　范長白園在天平山下，万石都焉。龍性難馴，石皆笏起，旁為范文正墓。園外有長堤，桃柳曲橋，蟠屈湖面，橋盡抵園，園門故作低小，進門則長廊复壁，直達山麓。其繪樓幔閣、秘室曲房，故故匿之，不使人見也。山之左為桃源，峭壁回湍，桃花片片流出。右孤山，种梅千樹。渡澗為小蘭亭，茂林修竹，曲水流觴，件件有之。竹大如椽，明靜娟洁，打磨滑澤如扇骨，是則蘭亭所無也。地必古跡，名必古人，此是主人學問。但桃則溪之，梅則嶼之，竹則林之，盡可自名其家，不必寄人篱下也。余至，主人出見。主人与大父同籍，以奇丑著。是日釋褐，大父嬲之曰：“丑不冠帶，范年兄亦冠帶了也。”人傳以笑。余亟欲一見。及出，狀貌果奇，似羊肚石雕一小猱，其鼻堊，顴頤猶殘缺失次也。冠履精洁，若諧謔談笑面目中不應有此。開山堂小飲，綺疏藻幕，備极華褥，秘閣請謳，絲竹搖颺，忽出層垣，知為女樂。飲罷，又移席小蘭亭，比晚辭去。主人曰：“寬坐，請看‘少焉’。”金不解，主人曰：“吾鄉有縉紳先生，喜調文袋，以《赤壁賦》有‘少焉月出于東山之上’句，遂字月為‘少焉’。頃言‘少焉’者，月也。”固留看月，晚景果妙。主人曰：“四方客來，都不及見小園雪，山石□岈，銀濤蹴起，掀翻五泄，搗碎龍湫，世上偉觀，惜不令宗子見也。”步月而出，至
玄墓，宿葆生叔書畫舫中。
于　園
　　于園在瓜州步五里舖，富人于五所園也。非顯者刺，則門鑰不得出。葆生叔同知瓜州，攜余往，主人處處款之。園中無他奇，奇在磥石。前堂石坡高二丈，上植果子松數棵，緣坡植牡月、芍藥，人不得上，以實奇。后廳臨大池，池中奇峰絕壑，陡上陡下，人走池底，仰視蓮花，反在天上，以空奇。臥房檻外，一壑旋下如螺螄纏，以幽陰深邃奇。再后一水閣，長如艇子，跨小河，四圍灌木蒙叢，禽鳥啾唧，如深山茂林，坐其中，頹然碧窈。瓜州諸園亭，俱以假山顯，胎于石，娠于磥石之手，男女于琢磨搜剔之主人，至于園可無憾矣。儀真汪園，蓋石費至四五万，其所最加意者，為“飛來”一峰，陰翳泥泞，供人唾罵。余見其棄地下一白石，高一丈、闊二丈而痴，痴妙；一黑石，闊八尺、高丈五而瘦，瘦妙。得
此二石足矣，省下二三万收其子母，以世守此二石何如？
諸　工
　　竹与漆与銅与窯，賤工也。嘉興之腊竹，王二之漆竹，蘇州姜華雨之□菉竹，嘉興洪漆之漆，張銅之銅，徽州吳明官之窯，皆以竹与漆与銅与窯名家起家，而
其人且与縉紳先生列坐抗禮焉。則天下何物不足以貴人，特人自賤之耳。
姚簡叔畫
　　姚簡叔畫千古，人亦千古。戊寅，簡叔客魏為上賓。余寓桃葉渡，往來者閔汶水、曾波臣一二人而已。簡叔無半面交，訪余，一見如平生歡，遂榻余寓。与余料理米鹽之事，不使余知。有空，則拉余飲淮上館，潦倒而歸。京中諸勳戚大
老、朋儕緇衲、高人名妓与簡叔交者，必使交余，無或遺者。与余同起居者十日，有蒼頭至，方知其有妾在寓也。簡叔塞淵不露聰明，為人落落難合，孤意一往，使人不可親疏。与余交不知何緣，反而求之不得也。訪友報恩寺，出冊葉百方，宋元名筆。簡叔眼光透入重紙，据梧精思，面無人色。及歸，為余仿蘇漢臣一圖：小儿方据澡盆浴，一腳入水，一腳退縮欲出；宮人蹲盆側，一手掖儿，一手為儿擤鼻涕；旁坐宮娥，一儿浴起伏其膝，為結繡裾。一圖，宮娥盛裝端立有所俟，雙鬟尾之；一侍儿捧盤，盤列二甌，意色向客；一宮娥持其盤，為整茶鍬，詳視端謹。复視原本，一筆不失。
爐　峰　月
　　爐峰絕頂，复岫回巒，斗聳相亂，千丈岩陬牙橫梧，兩石不相接者丈許，俯身下視，足震懾不得前。王文成少年曾趵而過，人服其膽。余叔爾蘊以氈裹体，縋而下，余挾二樵子，從壑底搜而上，可謂痴絕。丁卯四月，余讀書天瓦庵，午
后同二三友人絕頂，看落照。一友曰：“少需之，俟月出去。胜期難再得，縱遇虎，亦命也。且虎亦有道，夜則下山覓豚犬食耳，渠上山亦看月耶？”語亦有理。四人踞坐金簡石上。是日，月正望，日沒月出，山中草木都發光怪，悄然生恐。月白路明，相与策杖而下。行未數武，半山嘄呼，乃余蒼頭同山僧七八人，持火燎、靿刀、木棍，疑余輩遇虎失路，緣山叫喊耳。余接聲應，奔而上，扶掖下之。次日，山背有人言：“昨晚更定，有火燎數十把，大盜百余人，過張公岭，不知出何地？”吾輩匿笑不之語。謝靈運開山臨澥，從者數百人，太守王琇惊駴，謂是山賊，及知為靈運，乃安。吾輩是夜不以山賊縛獻太守，亦幸矣。
湘　湖
　　西湖，田也而湖之，成湖焉；湘湖，亦田也而湖之，不成湖焉。湖西湖者，坡公也，有意于湖而湖之者也；湖湘湖者，任長者也，不愿湖而湖之者也。任長者有湘湖田數百頃，稱巨富。有術者相其一夜而貧，不信。縣官請湖湘湖，灌蕭山田，詔湖之，而長者之田一夜失，遂赤貧如術者言。今雖湖，尚田也，不下插板，不筑堰，則水立涸；是以湖中水道，非熟于湖者不能行咫尺。游湖者堅欲去，必尋湖中小船与湖中識水道之人，溯十閼三，鯁咽不之暢焉。湖里外鎖以橋，里湖愈佳。蓋西湖止一湖心亭為眼中黑子，湘湖皆小阜、小墩、小山亂插水面，四
圍山趾，棱棱礪礪，濡足入水，尤為奇峭。余謂西湖如名妓，人人得而媟褻之；鑒湖如閨秀，可欽而不可狎；湘湖如處子，目氐娗羞澀，猶及見其未嫁時也。此是定評，确不可易。
柳敬亭說書
　　南京柳麻子，黧黑，滿面疤槃，悠悠忽忽，土木形骸，善說書。一日說書一回，定价一兩。十日前先送書帕下定，常不得空。南京一時有兩行情人：王月生、柳麻子是也。余听其說《景陽岡武松打虎》白文，与本傳大异。其描寫刻畫，微入毫發，然又找截干淨，并不嘮叨。勃夬聲如巨鐘，說至筋節處，叱吒叫喊，洶洶崩屋。武松到店沽酒，店內無人，謈地一吼，店中空缸空甓皆瓮瓮有聲。閒中著色，細微至此。主人必屏息靜坐，傾耳听之，彼方掉舌。稍見下人呫嗶耳語，听者欠伸有倦色，輒不言，故不得強。每至丙夜，拭桌剪燈，素瓷靜遞，款款言之，其疾徐輕重，吞吐抑揚，入情入理，入筋入骨，摘世上說書之耳而使之諦听，不怕其不齰舌死也。柳麻子貌奇丑，然其口角波俏，眼目流利，衣服恬靜，直与
王月生同其婉孌，故其行情正等。
樊江陳氏桔
　　樊江陳氏，辟地為果園，枸菊圍之。自麥為蒟醬，自稱釀酒，酒香洌，色如淡金蜜珀，酒人稱之。自果自蓏，以螫乳醴之為冥果。樹謝桔百株，青不擷，酸不擷，不樹上紅不擷，不霜不擷，不連蒂剪不擷。故其所擷，桔皮寬而綻，色黃而深，瓤堅而脆，筋解而脫，味甜而鮮。第四門、陶堰、道墟以至塘栖，皆無其比。余歲必親至其園買桔，宁遲、宁貴、宁少。購得之，用黃砂缸，藉以金城稻草或燥松毛收之。閱十日，草有潤气，又更換之。可藏至三月盡，甘脆如新擷者。
枸菊城主人桔百樹，歲獲絹百匹，不愧木奴。
治　沅　堂
　　占有拆字法。宣和間，成都謝石拆字，言禍福如響。欽宗聞之，書一“朝”字，令中貴人持試之。石見字，端視中貴人曰：“此非觀察書也。”中貴人愕然。石曰：“‘朝’字离之為‘十月十日’，乃此月此日所生之天人，得非上位耶？”一國駭异。吾越謝文正廳事名“保錫堂”，后易之他姓，主人至，亟去其匾，人問之，曰：“分明寫‘呆人易金堂’。”朱石門為文選署中額“典劇”二字，繼之者顧諸吏曰：“爾知朱公意乎？此二字离合言之，曰：‘曲處曲處，八刀八刀’耳。”歙許相國孫志吉為大理評事，受魏璫指，案賣黃山，勢張甚，當道媚之，
送一匾曰“大卜于門”。里人夜至，增減其筆划凡三：一曰“天下未聞”；一倒讀之曰“閹手下犬”；一曰“太平拿問”。后直指提問，械至太平，果如其言。凡此數者皆有義味。而吾鄉縉紳有名“治沅堂”者，人不解其義，問之，笑不答，力究之，繕紳曰：“無他意，亦止取‘三台三元’之義云耳！”聞者噴飯。
虎丘中秋夜
　　虎丘八月半，土著流寓、士夫眷屬、女樂聲伎、曲中名妓戲婆、民間少婦好女、崽子孌童及游冶惡少、清客幫閒、傒僮走空之輩，無不鱗集。自生公台、千人石、鵝澗、劍池、申文定祠下，至試劍石、一二山門，皆舖氈席地坐，登高望之，如雁落平沙，霞舖江上。天暝月上，鼓吹百十處，大吹大擂，十番鐃鈸，漁陽摻撾，動地翻天，雷轟鼎沸，呼叫不聞。更定，鼓鐃漸歇，絲管繁興，雜以歌唱，皆“錦帆開，澄湖万頃”同場大曲，蹲踏和鑼絲竹肉聲，不辨拍煞。更深，人漸散去，士夫眷屬皆下船水嬉，席席征歌，人人獻技，南北雜之，管弦迭奏，听者方辨句字，藻鑒隨之。二鼓人靜，悉屏管弦，洞蕭一縷，哀澀清綿，与肉相引，尚存三四，迭更為之。三鼓，月孤气肅，人皆寂闃，不雜蚊虻。一夫登場，高坐石上，不簫不拍，聲出如絲，裂石穿云，串度抑揚，一字一刻。听者尋入針芥，心血為枯，不敢擊節，惟有點頭。然此時雁比而坐者，猶存百十人焉。使非
蘇州，焉討識者！
麋　公
　　万歷甲辰，有老醫馴一大角鹿，以鐵鉗其趾，設□韅其上，用籠頭銜勒，騎而走，角上挂葫蘆藥瓮，隨所病出藥，服之輒愈。家大人見之喜，欲售其鹿，老人欣然，肯解以贈，大人以三十金售之。五月朔日，為大父壽，大父偉碩，跨之走數百步，輒立而喘，常命小裾籠之，從游山澤。次年，至云間，解贈陳眉公。眉公羸瘦，行可連二三里，大喜。后攜至西湖六橋、三竺間，竹冠羽衣，往來于
長堤深柳之下，見者嘖嘖，稱為“謫仙”。后眉公复號“麋公”者，以此。
揚州清明
　　揚州清明日，城中男女畢出，家家展墓。雖家有數墓，日必展之。故輕車駿馬，簫鼓畫船，轉折再三，不辭往复。監門小戶亦攜肴核紙錢，走至墓所、祭畢，則席地飲胙。自鈔關南門、古渡橋、天宁寺、平山堂一帶，靚妝藻野，袨服縟川。隨有貨郎，路旁擺設古董古玩并小儿器具。博徒持小杌坐空地，左右舖衵衫半臂，紗裙汗帨，銅爐錫注，瓷甌漆奩，及肩彘鮮魚、秋梨福桔之屬，呼朋引類，以錢擲地，謂之“跌成”；或六或八或十，謂之“六成”“八成”“十成”焉。百十其處，人環觀之。是日，四方流离及徽商西賈、曲中名妓，一切好事之徒，無不咸集。長塘丰草，走馬放鷹；高阜平岡，斗雞蹴踘；茂林清樾，劈阮彈箏。浪子相扑，童稚紙鳶，老僧因果，瞽者說書，立者林林，蹲者蟄蟄。日暮霞生，車馬紛沓。宦門淑秀，車幕盡開，婢媵倦歸，山花斜插，臻臻簇簇，奪門而入。余所見者，惟西湖春、秦淮夏、虎丘秋，差足比擬。然彼皆團簇一塊，如畫家橫披；此獨魚貫雁比，舒長且三十里焉，則畫家之手卷矣。南宋張擇端作《清明上河圖》，
追摹汴京景物，有西方美人之思，而余目盱盱，能無夢想！
金山競渡
　　看西湖競渡十二三次，己巳競渡于秦淮，辛未競渡于無錫，壬午競渡于瓜州，于金山寺。西湖競渡，以看競渡之人胜，無錫亦如之。秦淮有燈船無龍船，龍船無瓜州比，而看龍船亦無金山寺比。瓜州龍船一二十只，刻畫龍頭尾，取其怒；旁坐二十人持大楫，取其悍；中用彩篷，前后旌幢繡傘，取其絢；撞鉦撾鼓，取其節；艄后列軍器一架，取其鍔；龍頭上一人足倒豎，敁敪其上，取其危；龍尾挂一小儿，取其險。自五月初一至十五，日日畫地而出。五日出金山，鎮江亦出。惊湍跳沫，群龍格斗，偶墮洄渦，則□捷捽，蟠委出之。金山上人團簇，隔江望
之，蟻附蜂屯，蠢蠢欲動。晚則万艓齊開，兩岸沓沓然而沸。
劉暉吉女戲
　　女戲以妖冶恕，以嘽緩恕，以態度恕，故女戲者全乎其為恕也。若劉暉吉則异是。劉暉吉奇情幻想，欲補從來梨園之缺陷。如《唐明皇游月宮》，葉法善作，場上一時黑魆地暗，手起劍落，霹靂一聲，黑幔忽收，露出一月，其圓如規，四下以羊角染五色云气，中坐常儀，桂樹吳剛，白兔搗藥。輕紗幔之，內燃“賽月明”數株，光焰青黎，色如初曙，撒布成梁，遂躡月窟，境界神奇，忘其為戲也。其他如舞燈，十數人手攜一燈，忽隱忽現，怪幻百出，匪夷所思，令唐明皇見之，亦必目睜口開，謂氍毹場中那得如許光怪耶！彭天錫向余道：“女戲至劉暉吉，何必男子！何必彭大！”天錫曲中南、董，絕少許可，而獨心折暉吉家姬，其所
鑒賞，定不草草。
朱　楚　生
　　朱楚生，女戲耳，調腔戲耳。其科白之妙，有本腔不能得十分之一者。蓋四明姚益城先生精音律，嘗与楚生輩講究關節，妙入情理，如《江天暮雪》、《霄光劍》、《畫中人》等戲，雖昆山老教師細細摹擬，斷不能加其毫末也。班中腳色，足以鼓吹楚生者方留之，故班次愈妙。楚生色不甚美，雖絕世佳人，無其風韻。楚楚謖謖，其孤意在眉，其深情在睫，其解意在煙視媚行。性命于戲，下全力為之。曲白有誤，稍為訂正之，雖后數月，其誤處必改削如所語。楚生多坐馳，一往深情，搖颺無主。一日，同余在定香橋，日晡煙生，林木窅冥，楚生低頭不
語，泣如雨下，余問之，作飾語以對。勞心忡忡，終以情死。
揚州瘦馬
　　揚州人日飲食于瘦馬之身者數十百人。娶妾者切勿露意，稍透消息，牙婆駔儈，咸集其門，如蠅附膻，撩扑不去。黎明，即促之出門，媒人先到者先挾之去，其余尾其后，接踵伺之。至瘦馬家，坐定，進茶，牙婆扶瘦馬出，曰：“姑娘拜客。”下拜。曰：“姑娘往上走。”走。曰：“姑娘轉身。”轉身向明立，面出。曰：“姑娘借手睄睄。”盡褫其袂，手出、臂出、膚亦出。曰：“姑娘睄相公。”轉眼偷覷，眼出。曰：“姑娘几歲？”曰几歲，聲出。曰：“姑娘再走走。”以手拉其裙，趾出。然看趾有法，凡出門裙幅先響者，必大；高系其裙，人未出而趾先出者，必小。曰：“姑娘請回。”一人進，一人又出。看一家必五六人，咸如之。看中者，用金簪或釵一股插其鬢，曰“插帶”。看不中，出錢數百文，賞牙婆或賞其家侍婢，又去看。牙婆倦，又有數牙婆踵伺之。一日、二日至四五日，不倦亦不盡，然看至五六十人，白面紅衫，千篇一律，如學字者，一字寫至百至千，連此字亦不認得矣。心与目謀，毫無把柄，不得不聊且遷就，定其一人。“插帶”后，本家出一紅單，上寫彩緞若干，金花若干，財禮若干，布匹若干，用筆蘸墨，送客點閱。客批財禮及緞匹如其意，則肅客歸。歸未抵寓，而鼓樂盤擔、紅綠羊酒在其門久矣。不一刻，而禮幣、糕果俱齊，鼓樂導之去。去未半里，而花轎花燈、擎燎火把、山人儐相、紙燭供果牲醴之屬，門前環侍。廚子挑一擔至，則蔬果、肴饌湯點、花棚糖餅、桌圍坐褥、酒壺杯箸、龍虎壽星、撒帳牽紅、小唱弦索之類，又畢備矣。不待复命，亦不待主人命，而花轎及親送小轎一齊往迎，鼓樂燈燎，新人轎与親送轎一時俱到矣。新人拜堂，親送上席，小唱鼓吹，喧闐
熱鬧。日未午而討賞遽去，急往他家，又复如是。

彭天錫串戲
　　彭天錫串戲妙天下，然出出皆有傳頭，未嘗一字杜撰。曾以一出戲，延其人至家，費數十金者，家業十万緣手而盡。三春多在西湖，曾五至紹興，到余家串戲五六十場，而窮其技不盡。天錫多扮丑淨，千古之奸雄佞幸，經天錫之心肝而愈狠，借天錫之面目而愈刁，出天錫之口角而愈險。設身處地，恐紂之惡不如是之甚也。皺眉視眼，實實腹中有劍，笑里有刀，鬼气殺机，陰森可畏。蓋天錫一肚皮書史，一肚皮山川，一肚皮机械，一肚皮磊砢不平之气，無地發泄，特于是發泄之耳。余嘗見一出好戲，恨不得法錦包裹，傳之不朽；嘗比之天上一夜好月，与得火候一杯好茶，只可供一刻受用，其實珍惜之不盡也。桓子野見山水佳處，
輒呼“余何！奈何！” 真有無可奈何者，口說不出。
目　蓮　戲
　　余蘊叔演武場搭一大台，選徽州旌陽戲子剽輕精悍、能相扑跌打者三四十人，搬演目蓮，凡三日三夜。四圍女台百什座，戲子獻技台上，如度索舞緪、翻桌翻梯、觔斗蜻蜓、蹬壇蹬臼、跳索跳圈，竄火竄劍之類，大非情理。凡天神地祇、牛頭馬面、鬼母喪門、夜叉羅剎、鋸磨鼎鑊、刀山寒冰、劍樹森羅、鐵城血澥，一似吳道子《地獄變相》，為之費紙札者万錢，人心惴惴，燈下面皆鬼色。戲中套數，如《招五方惡鬼》、《劉氏逃棚》等劇，万余人齊聲吶喊。熊太守謂是海寇卒至，惊起，差衙官偵問，余叔自往复之，乃安。台成，叔走筆書二對。一曰：“果證幽明，看善善惡惡隨形答響，到底來那個能逃？道通晝夜，任生生死死換姓移名，下場去此人還在。”一曰：“裝神扮鬼，愚蠢的心下惊慌，怕當真也是如此。成佛作祖，聰明人眼底忽略，臨了時還待怎生？”真是以戲說法。
甘文台爐
　　香爐貴适用，尤貴耐火。三代青綠，見火即敗坏，哥、汝窯亦如之。便用便火，莫如宣爐。然近日宣銅一爐价百四五十金，焉能辦之？北鑄如施銀匠亦佳，但粗夯可厭。蘇州甘回子文台，其撥蜡范沙，深心有法，而燒銅色等分兩，与宣銅款致分毫無二，俱可亂真；然其与人不同者，尤在銅料。甘文台以回回教門不崇佛法，烏斯藏滲金佛，見即錘碎之，不介意，故其銅質不特与宣銅等，而有時實胜之。甘文台自言佛像遭劫已七百尊有奇矣。余曰：“使回回國別有地獄，則
可。”
紹興燈景
　　紹興燈景為海內所夸者無他，竹賤、燈賤、燭賤。賤，故家家可為之；賤，故家家以不能燈為恥。故自庄逵以至窮檐曲巷，無不燈、無不棚者。棚以二竿竹搭過橋，中橫一竹，挂雪燈一，燈球六。大街以百計，小巷以十計。從巷口回視巷內，复迭堆垛，鮮妍飄洒，亦足動人。十字街搭木棚，挂大燈一，俗曰“呆燈”，畫《四書》、《千家詩》故事，或寫燈謎，環立猜射之。庵堂寺觀以木架作柱燈及門額，寫“慶賞元宵”、“与民同樂”等字。佛前紅紙荷花琉璃百盞，以佛圖燈帶間之，熊熊煜煜。廟門前高台，鼓吹五夜。市廛如橫街軒亭、會稽縣西橋，閭里相約，故盛其燈，更于其地斗獅子燈，鼓吹彈唱，施放煙火，擠擠雜雜。小街曲巷有空地，則跳大頭和尚，鑼鼓聲錯，處處有人團簇看之。城中婦女多相率步行，往鬧處看燈；否則，大家小戶雜坐門前，吃瓜子、糖豆，看往來士女，午夜方散。鄉村夫婦多在白日進城，喬喬畫畫，東穿西走，曰“鑽燈棚”，曰“走燈橋”，天晴無日無之。万歷間，父叔輩于龍山放燈，稱盛事，而年來有效之者。次年，朱相國家放燈塔山。再次年，放燈蕺山。蕺山以小戶效顰，用竹棚，多挂紙魁星燈。有輕薄子作口號嘲之曰：“蕺山燈景實堪夸，葫篠芋頭挂夜叉。若問
搭彩是何物，手巾腳布神袍紗。” 由今思之，亦是不惡。
韻　山
　　大父至老，手不釋卷，齋頭亦喜書畫、瓶几布設。不數日，翻閱搜討，塵堆硯表，卷帙正倒參差。常從塵硯中磨墨一方，頭眼入于紙筆，潦草作書牛家蠅頭細字。日晡向晦，則攜卷出帘外，就天光爇燭，檠高光不到紙，輒倚几攜書就燈，与光俱俯，每至夜分，不以為疲。常恨《韻府群玉》、《五車韻瑞》寒儉可笑，意欲廣之。乃博采群書，用淮南“大小山”義，摘其事曰《大山》，摘其語曰《小山》，事語已詳本韻而偶寄他韻下曰《他山》，膾炙人口者曰《殘山》，總名之曰《韻山》。小字襞積，煙煤殘楮，厚如磚塊者三百余本。一韻積至十余本，《韻府》、《五車》不啻千倍之矣。正欲成帙，胡儀部青蓮攜其尊人所出中秘書，名《永樂大典》者，与《韻山》正相類，大帙三十余本，一韻中之一字猶不盡焉。大父見而太息曰：“書囊無盡，精衛銜石填海，所得几何！”遂輟筆而止。以三十年之精神，使為別書，其博洽應不在王弇州、楊升庵下。今此書再加三十年，亦不能成，縱成亦力不能刻。筆冢如山，只堪覆瓿，余深惜之。丙戌兵亂，余載
往九里山，藏之藏經閣，以待后人。
天童寺僧
　　戊寅，同秦一生詣天童訪金粟和尚。到山門，見万工池綠淨，可鑒須眉，旁有大鍋覆地，問僧，僧曰：“天童山有龍藏，龍常下飲池水，故此水芻穢不入。正德間，二龍斗，寺僧五六百人撞鐘鼓撼之，龍怒，掃寺成白地，鍋其遺也。”入大殿，宏麗庄嚴。折入方丈，通名刺。老和尚見人便打，曰“棒喝”。余坐方丈，老和尚遲遲出，二侍者執杖、執如意先導之，南向立，曰：“老和尚出。”又曰：“怎么行禮？”蓋官長見者皆下拜，無抗禮，余屹立不動，老和尚下行賓主禮。侍者又曰：“老和尚怎么坐？”余又屹立不動，老和尚肅余坐。坐定，余曰：“二生門外漢，不知佛理，亦不知佛法，望老和尚慈悲，明白開示。勿勞棒喝，勿落机鋒，只求如家常白話，老實商量，求個下落。”老和尚首肯余言，導余隨喜。早晚齋方丈，敬禮特甚。余遍觀寺中僧匠千五百人，俱春者、碓者、磨者、甑者、汲者、爨者、鋸者、劈者、菜者、飯者，猙獰急遽，大似吳道子一幅
《地獄變相》。老和尚規矩嚴肅，常自起撞人，不止“棒喝”。
水　滸　牌
　　古貌古服、古兜鍪、古鎧胄、古器械，章侯自寫其所學所問已耳。而輒呼之曰“宋江”，曰“吳用”，而“宋江”、“吳用”亦無不應者，以英雄忠義之气，郁郁芋芋，積于筆墨間也。周孔嘉丐余促章侯，孔嘉丐之，余促之，凡四閱月而成。余為作緣起曰：“余友章侯，才足掞天，筆能泣鬼，昌谷道上，婢囊嘔血之詩；蘭清寺中，僧秘開花之字。兼之力開畫苑，遂能目無古人，有索必酬，無求不与。既蠲郭恕先之癖，喜周賈耘老之貧，畫《水滸》四十人，為孔嘉八口計，遂使宋江兄弟，复睹漢官威儀。伯益考著《山海》遺經，獸毨鳥氄皆拾為千古奇文；吳道子畫《地獄變相》，青面獠牙盡化作一團清气。收掌付雙荷葉，能月繼三石米，致二斗酒，不妨持贈；珍重如柳河東，必日灌薔薇露，薰玉蕤香，方許
解觀。非敢阿私，愿公同好。”
煙　雨　樓
　　嘉興人開口煙雨樓，天下笑之。然煙雨樓故自佳。樓襟對鶯澤湖，涳涳蒙蒙，
時帶雨意，長蘆高柳，能与湖為淺深。湖多精舫，美人航之，載書畫茶酒，与客期于煙雨樓。客至，則載之去，艤舟干煙波縹緲。態度幽閒，茗爐相對，意之所安，經旬不返。舟中有所需，則逸出宣公橋、角里街，果蓏蔬鮮，法膳瓊蘇，咄嗟立辦，旋即歸航。柳灣桃塢，痴迷佇想，若遇仙緣，洒然言別，不落姓氏。間有倩女离魂，文君新寡，亦效顰為
之。淫靡之事，出以風韻，習俗之惡，愈出愈奇。
朱氏收藏
　　朱氏家藏，如“龍尾觥”、“合巹杯”，雕鏤鍥刻，真屬鬼工，世不再見。余如秦銅漢玉、周鼎商彝、哥窯倭漆、厂盒宣爐、法書名畫、晉帖唐琴，所畜之多，与分宜埒富，時人譏之。余謂博洽好古，猶是文人韻事，風雅之列，不黜曹瞞，鑒賞之家，尚存秋壑。詩文書畫未嘗不抬舉古人，畬ㄓl孫效尤，以袖攫石、攫金銀以賺田宅，豪奪巧取，未免有累盛德。聞昔年朱氏子孫，有欲賣盡“坐朝問道”四號田者，余外祖蘭風先生謔之曰：“你只管坐朝問道，怎不管垂拱平
章？” 一時傳為佳話。
仲叔古董
　　葆生叔少從渭陽游，遂精賞鑒。得白定爐、哥窯瓶、官窯酒匜，項墨林以五百金售之，辭曰：“留以殉葬。”癸卯，道淮上，有鐵梨木天然几，長丈六、闊三尺，滑澤堅潤，非常理。淮撫李三才百五十金不能得，仲叔以二百金得之，解維遽去。淮撫大恚怒，差兵躡之，不及而返。庚戌，得石璞三十斤，取日下水滌之，石罅中光射如鸚哥祖母，知是水碧，仲叔大喜。募玉工仿朱氏“龍尾觥”一，“合巹杯”一，享价三千，其余片屑寸皮，皆成异寶。仲叔贏資巨万，收藏日富。戊辰后，倅姑熟，倅姑蘇，尋令盟津。河南為銅藪，所得銅器盈數車，“美人觚”一种，大小十五六枚，青綠徹骨，如翡翠，如鬼眼青，有不可正視之者，歸之燕
客，一日失之。或是龍藏收去。
噱　社
　　仲叔善詼諧，在京師与漏仲容、沈虎臣、韓求仲輩結“噱社”，唼喋數言，
必絕纓噴飯。漏仲容為貼括名士，常曰：“吾輩老年讀書做文字，与少年不同。少年讀書，如快刀切物，眼光逼注，皆在行墨空處，一過輒了。老年如以指頭掐字，掐得一個，只是一個，掐得不著時，只是白地。少年做文字，白眼看天，一篇現成文字挂在天上，頃刻下來，刷入紙上，一刷便完。老年如惡心嘔吐，以手扼入齒噦出之，出亦無多，總是渣穢。”此是格言，非止諧語。一日，韓求仲与仲叔同宴一客，欲連名速之，仲叔曰：“我長求仲，則我名應在求仲前，但綴繩頭于如拳之上，則是細注在前，白文在后，那有此理！” 人皆失笑。沈虎臣出語尤尖巧。仲叔候座師收一帽套，此日嚴寒，沈虎臣嘲之曰：“座主已收帽套去，此地空余帽套頭；帽套一去不复返，此頭千載冷悠悠。”其滑稽多類此。
魯府松棚
　　報國寺松，蔓引嚲委，已入藤理。入其下者，蹣跚局蹐，气不得舒。魯府舊邸二松，高丈五，上及檐甃，勁竿如蛇脊，屈曲撐距，意色酣怒，鱗爪拿攫，義不受制，鬣起針針，怒張如戟。舊府呼“松棚”，故松之意態情理無不棚之。便殿三楹盤郁殆遍，暗不通天，密不通雨。魯憲王晚年好道，嘗取松肘一節，抱与
同臥，久則滑澤酣酡，似有血气。
一　尺　雪
　　“一尺雪”為芍藥异种，余于兗州見之。花瓣純白，無須萼，無檀心，無星星紅紫，洁如羊脂，細如鶴翮，結樓吐舌，粉艷雪腴。上下四旁方三尺，干小而弱，力不能支，蕊大如芙蓉，輒縛一小架扶之。大江以南，有其名無其种，有其种無其土，蓋非兗勿易見之也。兗州种芍藥者如种麥，以鄰以畝。花時宴客，棚于路、彩于門、衣于壁、障于屏、綴于帘、簪于席、茵于階者，畢用之，日費數
千勿惜。余昔在兗，友人日剪數百朵送寓所，堆垛狼藉，真無法處之。
菊　海
　　兗州張氏期余看菊，去城五里。余至其園，盡其所為園者而折旋之，又盡其所不盡為園者而周旋之，絕不見一菊，异之。移時，主人導至一蒼莽空地，有葦厂三間，肅余入，遍觀之，不敢以菊言，真菊海也。厂三面，砌壇三層，以菊之高下高下之。花大如瓷甌，無不球，無不甲，無不金銀荷花瓣，色鮮艷，异凡本，而翠葉層層，無一早脫者。此是天道，是土力，是人工，缺一不可焉。兗州縉紳家風气襲王府，賞菊之日，其桌，其炕、其燈、其爐、其盤、其盒、其盆盎、其肴器、其杯盤大觥、其壺、其幃、其褥、其酒、其面食、其衣服花樣，無不菊者。
夜燒燭照之，蒸蒸烘染，較日色更浮出數層。席散，撤葦帘以受繁露。
曹　山
　　万歷甲辰，大父游曹山，大張樂于獅子岩下。石梁先生戲作山君檄討大父，祖昭明太子語，謂若以管弦污我岩壑。大父作檄罵之，有曰：“誰云鬼刻神鏤，竟是殘山剩水！”石簣先生嗤石梁曰：“文人也，那得犯其鋒！不若自認，以‘殘山剩水’四字摩崖勒之。”先輩之引重如此。曹石宕為外祖放生池，積三十余年，放生几百千万，有見池中放光如万炬燭天，魚蝦荇藻附之而起，直達天河者。余少時從先宜人至曹山庵作佛事，以大竹篰貯西瓜四，浸宕內。須臾，大聲起岩下，水噴起十余丈，三小舟纜斷，顛翻波中，沖擊几碎。舟人急起視，見大魚如舟，
口欱四瓜，掉尾而下。
齊景公墓花樽
　　霞頭沈僉事宦游時，有發掘齊景公墓者，跡之，得銅豆三，大花樽二。豆朴素無奇。花樽高三尺，束腰拱起，口方而敞，四面戟楞，花紋獸面，粗細得款，自是三代法物。歸乾劉陽太公，余見賞識之，太公取与嚴，一介不敢請。及宦粵西，外母歸余齋頭，余拂拭之，為發异光。取浸梅花，貯水，汗下如雨，逾刻始收，花謝結子，大如雀卵。余藏之兩年，太公歸自粵西，稽复之，余恐傷外母意，
亟歸之。后為駔儈所啖，竟以百金售去，可惜！今聞在歙縣某氏家廟。
西湖香市
　　西湖香市，起于花朝，盡于端午。山東進香普陀者日至，嘉湖進香天竺者日至，至則与湖之人市焉，故曰香市。然進香之人市于三天竺，市于岳王墳，市于湖心亭，市于陸宣公祠，無不市，而獨湊集于昭慶寺。昭慶寺兩廊故無日不市者，三代八朝之古董，蠻夷閩貊之珍异，皆集焉。至香市，則殿中邊甬道上下、池左右、山門內外，有屋則攤，無屋則厂，厂外又棚，棚外又攤，節節寸寸。凡胭脂簪珥、牙尺剪刀，以至經典木魚、伢儿嬉具之類，無不集。此時春暖，桃柳明媚，鼓吹清和，岸無留船，寓無留客，肆無留釀。袁石公所謂“山色如娥，花光如頰，溫風如酒，波紋如綾”，已畫出西湖三月。而此以香客雜來，光景又別。士女閒都，不胜其村妝野婦之喬畫；芳蘭薌澤，不胜其合香芫荽之薰蒸；絲竹管弦，不
胜其搖鼓欱笙之聒帳；鼎彝光怪，不胜其泥人竹馬之行情；宋元名畫，不胜其湖景佛圖之紙貴。如逃如逐，如奔如追，撩扑不開，牽挽不住。數百十万男男女女、老老少少，日簇擁于寺之前后左右者，凡四閱月方罷。恐大江以東，斷無此二地矣。崇禎庚辰三月，昭慶寺火。是歲及辛巳、壬午洊饑，民強半餓死。壬午虜鯁山東，香客斷絕，無有至者，市遂廢。辛巳夏，余在西湖，但見城中餓殍舁出，扛挽相屬。時杭州劉太守夢謙，汴梁人，鄉里抽丰者多寓西湖，日以民詞饋送。有輕薄子改古詩誚之曰：“山不青山樓不樓，西湖歌舞一時
休。暖風吹得死人臭，還把杭州送汴州。”可作西湖實錄。
鹿苑寺方柿
　　蕭山方柿，皮綠者不佳，皮紅而肉糜爛者不佳，必樹頭紅而堅脆如藕者，方稱絕品。然間遇之，不多得。余向言西瓜生于六月，享盡天福；秋白梨生于秋，方柿、綠柿生于冬，未免失候。丙戌，余避兵西白山，鹿苑寺前后有夏方柿十數株。六月歊暑，柿大如瓜，生脆如咀冰嚼雪，目為之明，但無法制之，則澀勒不可入口。土人以桑葉煎湯，候冷，加鹽少許，入瓮內，浸柿沒其頸，隔二宿取食，
鮮磊异常。余食蕭山柿多澀，請贈以此法。
西湖七月半
　　西湖七月半，一無可看，止可看看七月半之人。看七月半之人，以五類看之。其一，樓船蕭鼓，峨冠盛筵，燈火优傒，聲光相亂，名為看月而實不見月者，看之。其一，亦船亦樓，名娃閨秀，攜及童變，笑啼雜之，環坐露台，左右盼望，身在月下而實不看月者，看之。其一，亦船亦聲歌，名妓閒僧，淺斟低唱，弱管輕絲，竹肉相發，亦在月下，亦看月，而欲人看其看月者，看之。其一，不舟不車，不衫不幘，酒醉飯飽，呼群三五，躋入人叢，昭慶、斷橋，嘄呼嘈雜，裝假醉，唱無腔曲，月亦看，看月者亦看，不看月者亦看，而實無一看者，看之。其一，小船輕幌，淨几暖爐，茶鐺旋煮，素瓷靜遞，好友佳人，邀月同坐，或匿影樹下，或逃囂里湖，看月而人不見其看月之態，亦不作意看月者，看之。杭人游湖，巳出酉歸，避月如仇，是夕好名，逐隊爭出，多犒門軍酒錢，轎夫擎燎，列俟岸上。一入舟，速舟子急放斷橋，赶入胜會。以故二鼓以前，人聲鼓吹，如沸如撼，如魘如囈，如聾如啞，大船小船一齊湊岸，一無所見，止見篙擊篙，舟触舟，肩摩肩，面看面而已。少刻興盡，官府席散，皂隸喝道去，轎夫叫船上人，怖以關門，燈籠火把如列星，——簇擁而去。岸上人亦逐隊赶門，漸稀漸薄，頃刻散盡矣。吾輩始艤舟近岸，斷橋石磴始涼，席其上，呼客縱飲。此時，月如鏡新磨，山复整妝，湖复□面。向之淺斟低唱者出，匿影樹下者亦出，吾輩往通聲气，拉与同坐。韻友來，名妓至，杯箸安，竹肉發。月色蒼涼，東方將白，客方
散去。吾輩縱舟，酣睡于十里荷花之中，香气拍人，清夢甚愜。
及　時　雨
　　壬申七月，村村禱雨，日日扮潮神海鬼，爭唾之。余里中扮《水滸》，且曰：畫《水滸》者，龍眠、松雪近章侯，總不如施耐庵，但如其面勿黛，如其髭勿鬣，如其兜鍪勿紙，如其刀杖勿樹，如其傳勿杜撰，勿戈陽腔，則十得八九矣。于是分頭四出，尋黑矮漢，尋梢長大漢，尋頭陀，尋胖大和尚，尋茁壯婦人，尋姣長婦人，尋青面，尋歪頭，尋赤須，尋美髯，尋黑大漢，尋赤臉長須，大索城中。無則之郭、之村、之山僻、之鄰府州縣，用重价聘之，得三十六人。梁山泊好漢，個個呵活，臻臻至至，人馬稱娖而行，觀者兜截遮攔，直欲看殺玠。五雪叔歸自廣陵，多購法錦宮緞，從以台閣者八：雷部六，大士一，龍宮一，華重美都，見者目奪气亦奪。蓋自有台閣，有其華無其重，有其美無其都，有其華重美都，無
其思致，無其文理。輕薄子有言：“不替他謙了，也事事精辦。” 季祖南華老人喃喃怪問余曰：“《水滸》与禱雨有何義味？近余山盜起，迎盜何為耶？”余俯首思之，果誕而無謂，徐應之曰：“有之。天罡盡，以宿太尉殿焉。用大牌六，書‘奉旨招安’者二，書‘風調雨順’者一，‘盜息民安’者
一，更大書‘及時雨’者二，前導之。”觀者歡喜贊歎，老人亦匿笑而去。
山　艇　子
　　龍山自巘花閣而西皆骨立，得其一節，亦盡名家。山艇子石，意尤孤孑，壁立霞剝，義不受土。大樟徙其上，石不容也，然不恨石，屈而下，与石相親疏。石方廣三丈，右坳而凹，非竹則盡矣，何以淺深乎石。然竹怪甚，能孤行，實不藉石。竹節促而虯葉毨毨，如蝟毛、如松狗尾，离离矗矗，捎捩攢擠，若有所惊
者。竹不可一世，不敢以竹二之。或曰：古今錯刀也。或曰：竹生石上，土膚淺，蝕其根，故輪囷盤郁，如黃山上松。山艇子樟，始之石，中之竹，終之樓，意長樓不得竟其長，故艇之。然傷于貪，特特向石，石意反不之屬，使去丈而樓壁出，樟出，竹亦盡出。竹石間意，在以
淡遠取之。
懸　杪　亭
　　余六歲隨先君子讀書于懸抄亭，記在一峭壁之下，木石撐距，不藉尺土，飛閣虛堂，延駢如櫛。緣崖而上，皆灌木高柯，与檐甃相錯。取杜審言“樹杪玉堂懸”句，名之“懸杪”，度索尋樟，大有奇致。后仲叔廬其崖下，信堪輿家言，
謂礙其龍脈，百計購之，一夜徒去，鞠為茂草。儿時怡寄，常夢寐尋往。
雷　殿
　　雷殿在龍山磨盤岡下，錢武肅王于此建蓬萊閣，有斷碣在焉。殿前石台高爽，喬木蕭疏。六月，月從南來，樹不蔽月。余每浴后拉秦一生、石田上人、平子輩坐台上，乘涼風，攜肴核，飲香雪酒，剝雞豆，啜烏龍井水，水涼冽激齒。下午著人投西瓜浸之，夜剖食，寒栗逼人，可讎三伏。林中多鶻，聞人聲輒惊起，磔
磔云霄間，半日不得下。
龍　山　雪
　　天啟六年十二月，大雪深三尺許。晚霽，余登龍山，坐上城隍廟山門，李岕生、高眉生、王畹生、馬小卿、潘小妃侍。万山載雪，明月薄之，月不能光，雪皆呆白。坐久清冽，蒼頭送酒至，余勉強舉大觥敵寒，酒气冉冉，積雪欱之，竟不得醉。馬小卿唱曲，李岕生吹洞簫和之，聲為寒威所懾，咽澀不得出。三鼓歸寢。馬小卿、潘小妃相抱從百步街旋滾而下，直至山趾，浴雪而立。余坐一小羊
頭車，拖冰凌而歸。
龐　公　池
　　龐公池歲不得船，況夜船，況看月而船。自余讀書山艇子，輒留小舟于池中，月夜，夜夜出，緣城至北海板，往返可五里，盤旋其中。山后人家，閉門高臥，不見燈火，悄悄冥冥，意頗凄惻。余設涼簟，臥舟中看月，小傒船頭唱曲，醉夢相雜，聲聲漸遠，月亦漸淡，嗒然睡去。歌終忽寤，含糊贊之，尋复鼾齁。小傒亦呵欠歪斜，互相枕藉。舟子回船到岸，篙啄丁丁，促起就寢。此時胸中浩浩落
落，并無芥蒂，一枕黑甜，高舂始起，不曉世間何物謂之憂愁。
品山堂魚宕
　　二十年前強半住眾香國，日進城市，夜必出之。品山堂孤松箕踞，岸幘入水。池廣三畝，蓮花起岸，蓮房以百以千，鮮磊可喜。新雨過，收葉上荷珠煮酒，香扑烈。門外魚宕，橫亙三百余畝，多种菱芡。小菱如姜芽，輒采食之，嫩如蓮實，香似建蘭，無味可匹。深秋，橘奴飽霜，非個個紅綻不輕下剪。季冬觀魚，魚艓千余艘，鱗次櫛比，□者夾之，罛者扣之，簎者罨之，罥者撒之，罩者抑之，罣者舉之，水皆泥泛，濁如土漿。魚入网者圉圉，漏网者圉圉，寸鯢纖鱗，無不畢出。集舟分魚，魚稅三百余斤，赤魚白肚，滿載而歸。約吾昆弟，烹鮮劇飲，竟
日方散。
松　花　石
　　松花石，大父舁自瀟江署中。石在江口神祠，土人割牲饗神，以毛血洒石上為恭敬，血漬毛毿，几不見石。大父舁入署，親自祓濯，呼為“石丈”，有《松花石紀》。今棄階下，載花缸，不稱使。余嫌其輪囷臃腫，失松理，不若董文簡家茁錯二松橛，節理槎枒，皮斷猶附，視此更胜。大父石上磨崖銘之曰：“爾昔鬣而鼓兮，松也；爾今脫而骨兮，石也；爾形可使代兮，貞勿易也；爾視余笑兮，
莫余逆也。”其見寶如此。
閏　中　秋
　　崇禎七年閏中秋，仿虎丘故事，會各友于蕺山亭。每友攜斗酒、五簋、十蔬果、紅氈一床，席地鱗次坐。緣山七十余床，衰童塌妓，無席無之。在席者七百余人，能歌者百余人，同聲唱“澄湖万頃”，聲如潮涌，山為雷動。諸酒徒轟飲，酒行如泉。夜深客饑，借戒珠寺齋僧大鍋煮飯飯客，長年以大桶擔飯不繼。命小傒岕竹、楚煙于山亭演劇十余出，妙入情理，擁觀者千人，無蚊虻聲，四鼓方散。月光潑地如水，人在月中，濯濯如新出浴。夜半，白云冉冉起腳下，前山俱失，
香爐、鵝鼻、天柱諸峰，僅露髻尖而已，米家山雪景仿佛見之。
愚　公　谷
　　無錫去縣北五里為銘山。進橋，店在左岸，店精雅，賣泉酒水壇、花缸、宜興罐、風爐、盆盎、泥人等貨。愚公谷在惠山右，屋半傾圮，惟存木石。惠水涓涓，由井之澗，由澗之溪，由溪之池、之廚、之湢，以滌、以濯、以灌園、以沐
浴、以淨溺器，無不惠山泉者，故居園者福德与罪孽正等。愚公先生交游遍天下，名公巨卿多就之，歌儿舞女、綺席華筵、詩文字畫，無不虛往實歸。名士清客至則留，留則款，款則餞，餞則贐。以故愚公之用錢如水，天下人至今稱之不少衰。愚公文人，其園亭實有思致文理者為之，磥石為垣，編柴為戶，堂不層不廡，樹不配不行。堂之南，高槐古朴，樹皆合抱，茂葉繁柯，陰森滿院。藕花一塘，隔岸數石，治而臥。土牆生苔，如山腳到澗邊，不記在人間。園東逼牆一台，外瞰寺，老柳臥牆角而不讓台，台遂不盡瞰，与他園花樹故故為亭、台意特特為園者不同。
定海水操
　　定海演武場在招寶山海岸。水操用大戰船、唬船、蒙沖、斗艦數千余艘，雜以魚艓輕艖，來往如織。舳艫相隔，呼吸難通，以表語目，以鼓語耳，截擊要遮，尺寸不爽。健儿瞭望，猿蹲桅斗，哨見敵船，從斗上擲身騰空溺水，破浪沖濤，頃刻到岸，走報中軍，又趵躍入水，輕如魚鳧。水操尤奇在夜戰，旌旗干櫓皆挂一小鐙，青布幕之，畫角一聲，万蜡齊舉，火光映射，影又倍之。招寶山憑檻俯視，如烹斗煮星，釜湯正沸。火炮轟裂，如風雨晦冥中電光翕焱，使人不敢正視；
又如雷斧斷崖石，下墜不測之淵，觀者褫魄。
阿育王寺舍利
　　阿育王寺，梵宇深靜，階前老松八九棵，森羅有古色。殿隔山門遠，煙光樹樾，攝入山門，望空視明，冰涼晶沁。右旋至方丈門外，有娑羅二株，高插霄漢。便殿供旃檀佛，中儲一銅塔，銅色甚古，万歷間慈圣皇太后所賜，藏舍利子塔也。舍利子常放光，琉璃五彩，百道迸裂，出塔縫中，歲三四見。凡人瞻禮舍利，隨人因緣現諸色相。如墨墨無所見者，是人必死。昔湛和尚至寺，亦不見舍利，而
是年死。屢有驗。次早，日光初曙，僧導余禮佛，開銅塔，一紫檀佛龕供一小塔，如筆筒，六角，非木非楮，非皮非漆，上下皸定，四圍鏤刻花楞梵字。舍利子懸塔頂，下垂搖搖不定，人透眼光入楞內，复目氐眼上視舍利，辨其形狀。余初見三珠連絡如牟尼串，煜煜有光。余复下頂禮，求見形相，再視之，見一白衣觀音小像，眉目分明，鬋鬘皆見。秦一生反复視之，訖無所見，一生遑邃，面發赤，出涕而去。一生果以是年八月死，奇驗若此。
過　劍　門
　　南曲中妓，以串戲為韻事，性命以之。楊元、楊能、顧眉生、李十、董白以戲名，屬姚簡叔期余觀劇。傒僮下午唱《西樓》，夜則自串。傒僮為興化大班，余舊伶馬小卿、陸子云在焉，加意唱七出，戲至更定，曲中大吒异。楊元走鬼房問小卿曰：“今日戲，气色大异，何也？”小卿曰：“坐上坐者余主人。主人精賞鑒，延師課戲，童手指千，傒僮到其家謂‘過劍門’，焉敢草草！”楊元始來物色余。《西樓》不及完，串《教子》。顧眉生：周羽，楊元：周娘子，楊能：周瑞隆。楊元膽怯膚栗，不能出聲，眼眼相覷，渠欲討好不能，余欲獻媚不得，持久之，伺便喝采一二，楊元始放膽，戲亦遂發。嗣后曲中戲，必以余為導師，余不至，雖夜分不開台也。以余而長聲价，以余長聲价之人、而后長余聲价者，多有之。
冰　山　記
　　魏璫敗，好事者作傳奇十數本，多失實，余為刪改之，仍名《冰山》。城隍廟揚台，觀者數万人，台址鱗比，擠至大門外。一人上，白曰：“某楊漣。”口
口誶（言察）曰：“楊漣！楊漣！” 聲達外，如潮涌，人人皆如之。杖范元白，逼死裕妃，怒气忿涌，噤斷嚄唶。至顏佩韋擊殺緹騎，嘄呼跳蹴，洶洶崩屋。
沈青霞縛橐人射相嵩，以為笑樂，不是過也。是秋，攜之至兗，為大人壽。一日，宴守道劉半舫，半舫曰：“此劇已十得八九，惜不及內操菊宴、及逼靈犀与囊收數事耳。”余聞之，是夜席散，余填詞，督小傒強記之。次日，至道署搬演，已增入七出，如半舫言。半舫大駭异，知余所构，遂詣大人，与余定交。
龍山放燈
　　万歷辛丑年，父叔輩張燈龍山，剡木為架者百，涂以丹雘，悅以文錦，一燈三之。燈不專在架，亦不專在磴道，沿山襲谷，枝頭樹杪無不燈者，自城隍廟門至蓬萊崗上下，亦無不燈者。山下望如星河倒注，浴浴熊熊，又如隋煬帝夜游，傾數斛螢火于山谷間，團結方開，倚草附木，迷迷不去者。好事者賣酒，緣出席地坐。山無不燈，燈無不席，席無不人，人無不歌唱鼓吹。男女看燈者，一入廟門，頭不得顧，踵不得旋，只可隨勢潮上潮下，不知去落何所，有听之而已。廟門懸禁條：禁車馬，禁煙火，禁喧嘩，禁豪家奴不得行辟人。父叔輩台于大松樹下，亦席，亦聲歌，每夜鼓吹笙簧与宴歌弦管，沉沉昧旦。十六夜，張分守宴織造太監于山巔星宿閣，傍晚至山下，見禁條，太監忙出輿笑曰：“遵他，遵他，自咱們遵他起！”卻隨役，用二丱角扶掖上山。夜半，星宿閣火罷，宴亦遂罷。燈凡四夜，山上下糟丘肉林，日掃果核蔗滓及魚肉骨蠡蛻，堆砌成高阜，拾婦女鞋挂樹上，如秋葉。相傳十五夜，燈殘人靜，當壚者正收盤核，有美婦六七人買酒，酒盡，有未開瓮者。買大罍一，可四斗許，出袖中瓜果，頃刻罄罍而去。疑是女人星，或曰酒星。又一事：有無賴子于城隍廟左借空樓數楹，以姣童實之，為“帘子胡同”。是夜，有美少年來狎某童，剪燭殢酒，媟褻非理，解襦，乃女
子也，未曙即去，不知其地、其人，或是妖狐所化。
王　月　生
　　南京朱市妓，曲中羞与為伍；王月生出朱市，曲中上下三十年決無其比也。面色如建蘭初開，楚楚文弱，纖趾一牙，如出水紅菱，矜貴寡言笑，女兄弟閒客多方狡獪嘲弄咍侮，不能勾其一粲。善楷書，畫蘭竹水仙，亦解吳歌，不易出口。南京勳戚大老力致之，亦不能竟一席。富商權胥得其主席半晌，先一日送書帕，非十金則五金，不敢褻訂。与合巹，非下聘一二月前，則終歲不得也。好茶，善閔老子，雖大風雨、大宴會，必至老子家啜茶數壺始去。所交有當意者，亦期与老子家會。一日，老子鄰居有大賈，集曲中妓十數人，群誶嘻笑，環坐縱飲。月生立露台上，倚徙欄楯，目氐娗羞澀，群婢見之皆气奪，徙他室避之。月生寒淡如孤梅冷月，含冰傲霜，不喜与俗子交接；或時對面同坐起，若無睹者。有公子狎之，同寢食者半月，不得其一言。一日口囁嚅動，閒客惊喜，走報公子曰：“月生開言矣！”哄然以為祥瑞，急走伺之，面赬，尋又止，公子力請再三，蹇澀出
二字曰：“家去。”
張東谷好酒
　　余家自太仆公稱豪飲，后竟失傳，余父余叔不能飲一蠡殼，食糟茄，面即發赬，家常宴會，但留心烹飪，庖廚之精，遂甲江左。一簋進，兄弟爭啖之立盡，飽即自去，終席未嘗舉杯。有客在，不待客辭，亦即自去。山人張東谷，酒徒也，每悒悒不自得。一日起謂家君曰：“爾兄弟奇矣！肉只是吃，不管好吃不好吃；酒只是不吃，不知會吃不會吃。”二語頗韻，有晉人風味。而近有傖父載之《舌華錄》，曰：“張氏兄弟賦性奇哉！肉不論美惡，只是吃；酒不論美惡，只是不吃。”字字板實，一去千里，世上真不少點金成鐵手也。東谷善滑稽，貧無立錐，与惡少訟，指東谷為万金豪富，東谷忙忙走訴大父曰：“紹興人可惡，對半說謊，
便說我是万金豪富！”大父常舉以為笑。
樓　船
　　家大人造樓，船之；造船，樓之。故里中人謂船樓，謂樓船，顛倒之不置。是日落成，為七月十五，自大父以下，男女老稚靡不集焉。以木排數重搭台演戲，城中村落來觀者，大小千余艘。午后颶風起，巨浪磅礡，大雨如注，樓船孤危，風逼之几覆，以木排為戙索纜數千條，网网如織，風不能撼。少頃風定，完劇而散。越中舟如蠡殼，局蹐篷底看山，如矮人觀場，僅見鞋靸而已，升高視明，頗
為山水吐气。
阮圓海戲
　　阮圓海家优，講關目，講情理，講筋節，与他班孟浪不同。然其所打院本，又皆主人自制，筆筆勾勒，苦心盡出，与他班鹵莽者又不同。故所搬演，本本出色，腳腳出色，出出出色，句句出色，字字出色。余在其家看《十錯認》、《摩尼珠》、《燕子箋》三劇，其串架斗筍、插科打諢、意色眼目，主人細細与之講明。知其義味，知其指歸，故咬嚼吞吐，尋味不盡。至于《十錯認》之龍燈、之紫姑，《摩尼珠》之走解、之猴戲，《燕子箋》之飛燕、之舞象、之波斯進寶，紙札裝束，無不盡情刻畫，故其出色也愈甚。阮圓海大有才華，恨居心勿靜，其所編諸劇，罵世十七，解嘲十三，多詆毀東林，辯宥魏党，為士君子所唾棄，故
其傳奇不之著焉。如就戲論，則亦鏃鏃能新，不落窠臼者也。
巘　花　閣
　　巘花閣在筠芝亭松峽下，層崖古木，高出林皋，秋有紅葉。坡下支壑回渦，石拇棱棱，与水相距。閣不檻、不牖，地不樓、不台，意正不盡也。五雪叔歸自廣陵，一肚皮園亭，于此小試。台之、亭之、廊之、棧道之，照面樓之側，又堂之、閣之、梅花纏折旋之，未免傷板、傷實、傷排擠，意反局蹐，若石窟書硯。隔水看山、看閣、看石麓、看松峽上松，廬山面目反于山外得之。五雪叔屬余作
對，余曰：“身在襄陽袖石里，家來輞口扇圖中。”言其小處。
范　与　蘭
　　范与蘭七十有三，好琴，喜种蘭及盆池小景。建蘭三十余缸，大如簸箕。早舁而入，夜异而出者，夏也；早舁而出，夜舁而入者，冬也；長年辛苦，不減農事。花時，香出里外，客至坐一時，香襲衣裾，三五日不散。余至花期至其家，
坐臥不去，香气酷烈，逆鼻不敢嗅，第開口吞欱之，如流瀣焉。花謝，糞之滿箕，余不忍棄，与与蘭謀曰：“有面可煎，有蜜可浸，有火可焙，奈何不食之也？”与蘭首肯余言。与蘭少年學琴于王明泉，能彈《漢宮秋》、《山居吟》、《水龍吟》三曲。后見王本吾琴，大稱善，盡棄所學而學焉，半年學《石上流泉》一曲，生澀猶棘手。王本吾去，旋亦忘之，舊所學又銳意去之，不复能記憶，究竟終無一字，終日撫琴，但和弦而已。所畜小景，有豆板黃楊，枝干蒼古奇妙，盆石稱之。朱樵峰以二十金售之，不肯易，与蘭珍愛，“小妾”呼之。余強借齋頭三月，枯其垂一干，余懊惜，急舁歸与蘭。与蘭惊惶無措，煮參汁澆灌，日夜摩之不置，一月后枯干复活。
蟹　會
　　食品不加鹽醋而五味全者，為蚶、為河蟹。河蟹至十月与稻梁俱肥，殼如盤大，墳起，而紫螯巨如拳，小腳肉出，油油如螾愆。掀其殼，膏膩堆積，如玉脂珀屑，團結不散，甘腴雖八珍不及。一到十月，余与友人兄弟輩立蟹會，期于午后至，煮蟹食之，人六只，恐冷腥，迭番煮之。從以肥腊鴨、牛乳酪。醉蚶如琥珀，以鴨汁煮白菜如玉版。果瓜以謝橘、以風栗、以風菱。飲以玉壺冰，蔬以兵坑筍，飯以新余杭白，漱以蘭雪茶。由今思之，真如天廚仙供，酒醉飯飽，慚愧
慚愧。
露　兄
　　崇禎癸酉，有好事者開茶館，泉實玉帶，茶實蘭雪，湯以旋煮，無老湯，器以時滌，無穢器，其火候、湯候，亦時有天合之者。余喜之，名其館曰“露兄”，取米顛“茶甘露有兄”句也。為之作《斗茶檄》，曰：“水淫茶癖，爰有古風；瑞草雪芽，素稱越絕。特以烹煮非法，向來葛灶生塵；更兼賞鑒無人，致使羽《經》積蠹。邇者擇有胜地，复舉湯盟，水符遞自玉泉，茗戰爭來蘭雪。瓜子炒豆，何須瑞草橋邊；橘柚查梨，出自仲山圃內。八功德水，無過甘滑香洁清涼；七家常事，不管柴米油鹽醬醋。一日何可少此，子猷竹庶可齊名；七碗吃不得了，盧仝
茶不算知味。一壺揮塵，用暢清談；半榻焚香，共期白醉。”
閏　元　宵
　　崇禎庚辰閏正月，与越中父老約重張五夜燈，余作張燈致語曰：“兩逢元正，歲成閏于攝提之辰；再值孟陬，天假人以閒暇之月。《春秋傳》詳記二百四十二年事，春王正月，孔子未得重書；開封府更放十七、十八兩夜燈，乾德五年，宋祖猶煩欽賜。茲閏正月者，三生奇遇，何幸今日而當場；百歲難逢，須效古人而
秉燭。況吾大越，蓬萊福地，宛委洞天。大江以東，民皆安堵；遵海而北，水不揚波。含哺嬉兮，共樂太平之世界；重譯至者，皆言中國有圣人。千百國來朝，白雉之陳無算；十三年于茲，黃耇之說有征。樂圣銜杯，宜縱飲屠蘇之酒；較書分火，應暫輟太乙之藜。前此元宵，竟因雪妒，天亦知點綴丰年；后來燈夕，欲与月期，人不可蹉跎胜事。六警山立，只說飛來東武，使雞犬不惊；百獸室懸，毋曰下守海澨，唯魚鱉是見。笙簫聒地，竹椽出自柯亭；花草盈街，禊帖攜來蘭渚。士女潮涌，撼動蠡城；車馬雷殷，喚醒龍嶼。況時逢丰穰，呼庚呼癸，一歲自兆重登；且科際辰年，為龍為光，兩榜
必征雙首。莫輕此五夜之樂，眼望何時？試問那百年之人，躬逢几次？敢祈同志，勿負良宵。敬藉赫蹄，喧傳口號。”
合　采　牌
　　余作文武牌，以紙易骨，便于角斗，而燕客复刻一牌，集天下之斗虎、斗鷹、斗豹者，而多其色目、多其采，曰“合采牌”。余為之作敘曰：“太史公曰：‘凡編戶之民，富相什則卑下之，伯則畏憚之，千則役，万則仆，物之理也。’古人以錢之名不雅馴，縉紳先生難道之，故易其名曰賦、曰祿、曰餉，天子千里外曰采。采者，采其美物以為貢，猶賦也。諸侯在天子之縣內曰采，有地以處其子孫亦曰采，名不一，其實皆谷也，飯食之謂也。周封建多采則胜，秦無采則亡。采在下無以合之，則齊桓、晉文起矣。列國有采而分析之，則主父偃之謀也。由是而亮采服采，好官不過多得采耳。充類至義之盡，竊亦采也，盜亦采也，鷹虎豹由此其選也。然則奚為而不禁？曰：小役大，弱役強，斯二者天也。《皋陶謨》
曰：‘載采采’，微哉、之哉、庶哉！”
瑞草溪亭
　　瑞草溪亭為龍山支麓，高与屋等。燕客相其下有奇石，身執蔓臿，為匠石先，發掘之。見土蓋土，見石甃石，去三丈許，始与基平，乃就其上建屋。屋今日成，明日拆，后日又成，再后日又拆，凡十七變而溪亭始出。蓋此地無溪也，而溪之，溪之不足，又瀦之、壑之，一日鳩工數千指，索性池之，索性闊一畝，索性深八尺。無水，挑水貯之，中留一石如案，回瀦浮巒，頗亦有致。燕客以山石新開，意不蒼古，乃用馬糞涂之，使長苔蘚，苔蘚不得即出，又呼畫工以石青石綠皴之。一日左右視，謂此石案焉可無天目松數棵盤郁其上，遂以重价購天目松五六棵，鑿石种之。石不受鍤，石崩裂，不石不樹，亦不复案，燕客怒，連夜鑿成硯山形，缺一角，又蓋一岩石補之。燕客性卞急，种樹不得大，移大樹种之，移种而死，又尋大樹補之。种不死不已，死亦种不已，以故樹不得不死，然亦不得即死。溪亭比舊址低四丈，運土至東多成高山，一畝之室，滄桑忽變。見其一室成，必多坐看之，至隔宿或即無有矣。故溪亭雖渺小，所費至巨万焉。燕客看小說：“姚崇夢游地獄，至一大厂，爐□千副，惡鬼數千，鑄瀉甚急，問之，曰：‘為燕國公鑄橫財。’后至一處，爐灶冷落，疲鬼一二人鼓橐，奄奄無力，崇問之，曰：‘此相公財庫也。’崇寤而歎曰：‘燕公豪奢，殆天縱也。’”燕客喜其事，遂號“燕客”。二叔業四五万，燕客緣手立盡。甲申，二叔客死淮安，燕客奔喪，所積薪俸及玩好幣帛之類又二万許，燕客攜歸，甫三月又輒盡，時人比之魚宏四盡焉。溪亭住宅，一頭造，一頭改，一頭賣，翻山倒水無虛日。有夏耳金者，制燈剪彩為花，亦無虛日。人稱耳金為“敗落隋煬帝”，稱燕客為“窮极秦始皇”，
可發一粲。
琅嬛福地
　　陶庵夢有夙因，常夢至一石厂，崢窅岩岪，前有急湍洄溪，水落如雪，松石奇古，雜以名花。夢坐其中，童子進茗果，積書滿架，開卷視之，多蝌蚪、鳥跡、霹靂篆文，夢中讀之，似能通其棘澀。閒居無事，夜輒夢之，醒后佇思，欲得一胜地仿佛為之。郊外有一小山，石骨棱礪，上多筠篁，偃伏園內。余欲造厂，堂東西向，前后軒之，后磥一石坪，植黃山松數棵，奇石峽之。堂前樹娑羅二，資其清樾。左附虛室，坐對山麓，磴磴齒齒，划裂如試劍，匾曰“一丘”。右踞厂
閣三間，前臨大沼，秋水明瑟，深柳讀書，匾曰“一壑”。緣山以北，精舍小房，絀屈蜿蜒，有古木，有層崖，有小澗，有幽篁，節節有致。山盡有佳穴，造生壙，俟陶庵蛻焉，碑曰“嗚呼有明陶庵張長公之壙”。壙左有空地畝許，架一草庵，供佛，供陶庵像，迎僧住之奉香火。大沼闊十畝許，沼外小河三四折，可納舟入沼。河兩崖皆高阜，可植果木，以橘、以梅、以梨、以棗，枸菊圍之。山頂可亭。山之西鄙，有腴田二十畝，可秫可粳。門臨大河，小樓翼之，可看爐峰、敬亭諸山。樓下門之，匾曰“琅嬛福地”。緣河北走，有
石橋极古朴，上有灌木，可坐、可風、可月。







*** END OF THE PROJECT GUTENBERG EBOOK 陶庵夢憶 ***


    

