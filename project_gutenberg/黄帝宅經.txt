*** START OF THE PROJECT GUTENBERG EBOOK 黄帝宅經 ***




Produced by Anthony Mao







书名: 黃帝宅經



Title: Huangdi Zhaijing
Author: Unknown




欽定四庫全書子部七

相宅相墓之屬
宅經術數類三

提要

臣等謹案：《宅經二卷》，舊本題曰黄帝撰。案：《漢志》形法家有
《宫宅地形二十卷》，則相宅之書，較相墓為古。然《隋志》有《宅
吉凶論三卷》、《相宅圖八卷》，《舊唐志》有《五姓宅經二卷》，
皆不云出黄帝，是書盖依託也。考書中稱《黄帝二宅經》及淮南子、
李淳風、吕才等《宅經》二十有九種，則作書之時，本不偽稱黄帝，
特方技之流欲神其説，詭題黄帝作耳。其法分二十四路考尋休咎，以
八卦之位向乾坎艮震及辰為陽，巽離坤兑及戌為隂，陽以亥為首、巳
為尾，隂以巳為首、亥為尾，而主於隂陽相得，頗有義理，文辭亦皆
雅馴。《宋史藝文志》五行類有《相宅經一巻》，疑即此書，在術數
之中猶最為近古者矣。乾隆四十六年十月恭校上。

總纂官臣紀昀、臣陸錫熊、臣孫士毅
總校官臣陸費墀

宅經卷上

夫宅者，乃是隂陽之樞紐，人倫之軌模，非夫博物明賢而能悟斯道也
。就此五種，其最要者唯，有宅法而真秘術。凡人所居，無不在宅，
雖只大小不等，隂陽有殊，縱然客居一室之中，亦有善惡。大者大説
，小者小論，犯者有災，鎮而禍止，猶藥病之效也。故宅者，人之本
，人以宅為家居，若安即家代昌吉，若不安即門族衰微。墳墓川岡，
並同兹説，上之軍國，次及州郡縣邑，下之村坊署柵乃至山居，但人
所處皆其例焉，目見耳聞古制非一。

《黄帝二宅經》、《地典宅經》、《三元宅經》、《文王宅經》、《
孔子宅經》、《宅錦》、《宅撓》、《宅統》、《宅鏡》、《天老宅
經》、《劉根宅經》、《玄女宅經》、《司馬天師宅經》、《淮南子
宅經》、《王微宅經》、《司最宅經》、《劉晉平宅經》、《張子毫
宅經》、《八卦宅經》、《五兆宅經》、《玄悟宅經》、《六十四卦
宅經》、《右盤龍宅經》、《李淳風宅經》、《五姓宅經》、《呂才
宅經》、《飛陰亂伏宅經》、《子夏金門宅經》、《刁曇宅經》。

已上諸經其皆大同小異，亦皆自言秘妙，互推短長，若不遍求，即用
之不足。

近來學者，多攻五姓八宅，黄道白方，例皆違犯大經，未免災咎。所
以人犯修動，致令造者不居，却毁陰陽而無據效，豈不痛哉！況先賢
垂籍，誡勗昭彰，人自冥蒙，日用而不識其象者。日月乾坤，寒暑雌
雄，晝夜陰陽等，所以包羅萬象，舉一千從，運變無形而能化物，大
矣哉，陰陽之理也。經之陰者，生化物情之母也；陽者，生化物情之
父也。作天地之祖，為孕育之尊，順之則亨，逆之則否，何異公忠受
爵，違命變殃者乎！今採諸秘驗，分為二十四路，八卦九宫，配女男
之位，宅陰陽之界，考尋休咎，並無出前二宅。此實養生靈之聖法也
。

二十四路者，隨宅大小，中院分四面作二十四路，十干十二支乾艮坤
巽，共為二十四路，是也。乾將三男震坎艮，悉屬於陽位(即從西北
乾位之震為陽明矣)，坤將三女巽離兊，悉屬陰之位(即從東南巽角順
之戌為陰明矣)，是以陽不獨王，以陰為得(陽宅為宜修陰方
)，陰不獨王，以陽為得(如上說)，亦如冬以温暖為徳，夏以凉冷為徳
，男以女為徳，女以男為徳之義，《易訣》云：陰得陽，如暑得凉，
五姓咸和，百事俱昌。所以，徳位髙壯藹宻，即吉。重陰重陽則凶，
陽宅更招東方北方，陰宅更招西方南方為重也(是東面為辰南，西面
為戌北之位，斜分一條為陰陽之界)。

凡之陽宅，即有陽氣抱陰，陰宅即有陰氣抱陽。陰陽之宅者，即龍也
。陽宅龍頭在亥，尾在巳；陰宅龍頭在巳，尾在亥(其狀在龍者，陰
龍青、陽龍赤，各有命坐，切忌犯也)。凡從巽向乾、從午向子、從
坤向艮、從酉向夘、從戌向辰移(已上移轉及上官所住，不計逺近，
悉入陽也)，從乾向巽、從子向午、從艮向坤、從卯向酉、從辰向戌
移(已上移轉及上官悉名入陰)。故福徳之方，勤依天道天徳月徳，生
氣到其位，即修，令清潔闊厚，即一家獲安，榮華富貴(天之福徳者
，宅之財命也，財命既壯，何愁不榮，故須勤修)。再入陰入陽，是
名無氣，三度重入陰陽，謂之無魂；四入謂之無魄；魂魄既無，即家
破逃散，子孫絶後也(經云：連犯不止，滅門絶嗣，此之謂也)。

若一陰陽往來，即合天道，自然吉昌之象也。設要重往，即須逐道住
四十五日、七十五日，往之无咎，仍宜生氣福徳之方始吉。更犯五鬼
，絶命刑禍者，尤不利。訣云：行不得度，不如復故，斯之謂也。

又云：其宅乃窮，急翻故宫。宜拆刑禍方，舍却益福徳方也。又云：
翻宅平牆，可為銷殃(宅之行年不利或口舌疾病等，即宜翻刑禍，添
益福徳，改移牆壁，即消災，致其大吉昌也)。夫辨宅者，皆取移來
方位，不以街北街東為陽(不妨是陽之位作陰宅居之即吉)，街南街西
為陰(不妨作陽宅居之吉)。凡移來不勒逺近，一里百里千里十步與百
步同。又此二宅修造，唯看天道天徳月徳，生氣到即修之不避，將軍
、太嵗、豹尾、黄幡、黑方及音姓宜忌，順陰陽二氣為正，此諸神殺
及五姓六十甲子，皆從二氣而生，列在方隅，直一年公事，故不為災
(凡諸刑殺在刑禍方者，設天徳月徳到，亦須避之；若神殺在宅福徳
方，即待天徳月徳生氣到其位，便須修之，用功多即善，故不避也。
若不明隂陽之氣，到其位便須修之，用功多即善，故不避也，若不明
氣中小數，故不能制其大綱)。

又云：刑禍之方缺復荒，福徳之方連接長，吉也(又云：刑禍方牆舍
位宜狹薄，誡之髙壯也，福徳方及牆舍人家宜連接壯實也)。又云：
刑禍之方縮復縮，猶恐災殃枉相逐，福徳之方拓復拓，子子孫孫受榮
樂(刑禍之方戒侵拓也，不得太縮，縮即氣不足，不足則損財祿；福
徳之方宜戒侵拓也，亦不得太過，太過即減福會，至微不消，厚福所
臨也。凡事足太過，所侵拓之數過於本宅，名曰太過)。

又云：宅有五虚，令人貧耗；五實，令人富貴。宅大人少，一虚；宅
門大内小，二虚；牆院不完，三虚；井竈不處，四虚；宅地多屋少庭
院廣，五虚。宅小人多，一實；宅大門小，二實；牆院完全，三實；
宅小六畜多，四實；宅水溝東南流，五實。又云：宅乃漸昌，勿棄宫
堂，不衰莫移，故為受殃。舍居就廣，未必有歡，計口半造，必得夀
考(宅不宜廣)。又云：其田雖良，薅鋤乃芳，其宅雖善，修移乃昌。

《宅統》之宅墓，以象榮華之源，得利者所作遂心，失利者妄生反心
。墓凶宅吉，子孫官祿；墓吉宅凶，子孫衣食不足；墓宅俱吉，子孫
榮華；墓宅俱凶，子孫移鄉絶種，先靈譴責，地禍常併，七世亡魂，
悲憂受苦，子孫不立，零落他鄉，流轉如蓬，客死河岸。《青烏子》
云：其宅得墓二神，漸護子孫，祿位乃固。得地得墓，龍驤虎步，物
業滋川，財集倉庫，子孫忠孝，天神祐助。子夏云：墓有四奇，商角
二姓，丙壬乙辛，宫羽徴三姓，甲庚丁癸。得地得宫，刺史王公，朱
衣紫綬，世貴名雄。得地失宫，有始無終，先人受苦，子孫當凶。失
地得宫，子孫不窮，雖無基業，衣食過充，失地失宫，絶嗣無蹤，行
求衣食，客死蒿蓬。子夏云：人因宅而立，宅因人得存，人宅相扶，
感通天地，故不可獨信命也。

凡修宅次第法

先修刑禍，後修福徳即吉；先修福徳，後修刑禍即凶。陰宅從巳起功
順轉，陽宅從亥起功順轉。刑禍方用一百工，福徳方用二百工，壓之
即吉。陽宅多修於外，陰宅多修於内。或者取子午分陰陽之界，悞將
甚也。此是二氣潛通，運迴之數不同，八卦九宫，分形列象，配男女
之位也(冬至巳、夏至亥，是陰陽起盛之極處，不同聖人於地面上畫
八卦，列女男之宫。宫者，宅也，巽為長女，屬陰；乾為天，天為陽
明矣
)。其有長才深智，慜物愛生，敬曉斯門，其利莫測，且大犯即家破
逃散，小犯則失爵亡官，其餘雜犯，火光口舌，跛蹇偏枯，衰殃疾病
等，萬般皆有，豈得輕之哉！犯處逺而慢，即半年一年二年三年始發
，犯處近而緊，即七十五日四十五日或不出月即發。若見此圖者，自
然悟會，不問愚智，福徳自修。災殃不犯，官榮進達，財食豐盈，六
畜獲安，又歸天夀，金玉之獻，未足為珍，利濟之徒，莫大於此，可
以家藏一本，用誡子孫，祕而寶之，可名《宅鏡》。

又宅書云：拆故營新，爻卜相伏，移南徙北，陰陽交分，是和陰陽者
，氣也，逐人得變吉凶者，化也。隨事能興，故天地運轉無窮。人畜
鬼神，變化何準。

《摉神記》云：精靈鬼魅，皆化為人。或有人自相感變為妖怪，亦如
異性之
木，接續而生，根苗雖殊，異味相雜，形礙之物。尚隨變通，陰陽虚
無，豈為常定?是知宅非宅氣，由移來以變之。

又云：宅以形勢為身體，以泉水為血脈，以土地為皮肉，以草木為毛
髪，以舍屋為衣服，以門户為冠帶，若得如斯，是事儼雅，乃為上吉
。

《三元經》云：地善即苗茂，宅吉即人榮。又云：人之福者，喻如美
貌之人，宅之吉者，如醜陋之子得好衣裳，神彩尤添一半；若命薄宅
惡，即如醜人更又衣弊，如何堪也。故人之居宅，大須慎擇。

又云：修來路即無不吉，犯抵路未嘗安。假如近從東來，入此宅住後
，更修拓西方，名抵路，卻修拓東方，名來路。餘方移轉及上官往來
，不計逺近，準此為例。凡人婚嫁，買莊田六畜，致營域上官求利等
，悉宜向宅福徳方往來。久久吉慶；若為刑禍方往來，久久不利。又
忌龜頭廳在午地，向北衝堂，名曰凶亭，有稍髙豎屋，亦不利。訣云
：龜頭午，必易主。亦云妨主。諸院有之亦不吉。凡宅午巳東巽，已
來有髙樓大榭，皆不利，宜去之吉。

又云：凡欲修造動治，須避四王神，亦名帝車帝輅帝舍。假如春三月
，東方為青帝，木王，寅為車，卯為輅，辰為舍，即是正月二月三月
不得東。《戸經》曰：犯帝車殺父，犯帝輅殺母，犯帝舍殺子孫。夏
及秋冬三箇月倣此為忌。

又云：每年有十二月，毎月有生氣死氣之位。但修月生氣之位者，福
來集，月生氣與天道月徳，合其吉，路犯月，死氣之位為有凶災。

正月生氣在子癸，死氣在午丁；二月生氣在丑艮，死氣在未坤；三月
生氣在寅甲，死氣在申庚；四月生氣在夘乙，死氣在酉辛；五月生氣
在辰巽，死氣在戌乾；六月生氣在巳丙，死氣在亥壬；七月生氣在午
丁，死氣在子癸；八月生氣在未坤，死氣在丑艮；九月生氣在申庚，
死氣在寅甲；十月生氣在酉辛，死氣在卯乙；十一月生氣在戌乾，死
氣在辰巽；十二月生氣在亥壬，死氣在巳丙 。

宅經卷下

凡修築垣牆，建造宅宇，土氣所衝之方，人家即有災殃，宜依法禳之
。正月土氣衝丁未方，二月坤，三月壬亥，四月辛戌，五月乾，六月
寅甲，七月癸丑，八月艮，九月丙巳，十月辰乙，十一月巽，十二月
申庚。

已下圖無不精詳，但細看之必有災咎。

天門陽首，宜平穏實，不宜絶髙壯，犯之損家長，大病頭項等災(五
月丁壬日修吉，北方不用壬子丁巳日)。亥為朱雀、龍頭、父命座，
犯者害命坐人(三月丁壬日修)。壬為大禍，母命，犯之害命坐人，有
飛災口舌(修己亥同)。
子為死喪龍右手，長子婦命座，犯之害命坐人，失魂傷目，水災口舌
(修己壬同)。癸為罰獄、勾陳，次子婦命座，犯之害命坐人，口舌鬬
訟等災(七月丁壬日修，三月亦通，宫羽姓不宜三月，七月即吉日)。
丑為官獄，少子婦命座，犯之鬼魅盜賊火光怪異等災(修己癸同)。鬼
門宅壅氣缺薄空荒吉，犯之偏枯淋腫等災(八月甲巳日修吉，東方不
用甲子己巳日)。寅為天刑、龍背、玄武，庶養子婦長女命座，犯之
傷胎、繫獄、被盜、亡敗等災(六月甲巳日修，角姓六月凶，十一月
吉)。甲為宅刑，次女、孫男等命座，犯之害命坐人、家長病頭項諸
傷折等災(修與寅同)。卯龍右脇、刑獄，少女孫命座，犯之害命坐人
，火光氣滿、刑傷、失魂(修與寅同)。乙螣蛇訟獄，客座命，犯之害
命坐人，妖怪、死喪口舌(十月巳日修吉，惟宜屋低小仍不得重)。辰
為白虎龍右足，主訟獄，奴婢六畜命座，犯之驚傷、跛蹇、筋急等災
，亦主驚恐(修與乙同)。風門宜平缺，名福首，背枯向榮二宅，五姓
八宅，並不宜髙壯壅塞，亦陽極陰首(十一月丙辛日修吉，南方不用
丙子至辛巳日)。巳天福、宅屋，亦名宅極。經曰：欲得職，治宅極
，宜壯實，修改吉(九月丙辛修，唯用功多良)。丙明堂、宅福，安門
牛倉等舍。經云：治明堂，加官益祿大吉祥，合家快活不可當(修己
巳同)。午吉昌之地，龍左足。經云：治吉昌，奴婢成行，六畜良。
宜平實，忌髙及龜頭廳(修與巳同)丁天倉。經云：財耗亡，治天倉，
宜倉庫、六畜，壯厚髙拓吉(正月丙辛日修，用功多大吉)。未天府，
髙樓大舍，牛羊奴婢居之，大孳息，倉厠利(修與丁同)。人門龍腸，
宜置牛馬廄，其位欲開拓壅厚，亦名福嚢，重而兼實大吉(二月乙庚
日修)。申玉堂，置牛馬屋，主寶貝金玉之事，壯實開拓，吉。經曰
：治玉堂，財錢横來，六畜肥强。庚宅徳、安門，宜置車屋、雞栖、
碓磑，吉。甚宜開拓連接壯闊浄潔吉(修與申同)。酉大徳，龍左脇，
客舍，吉。經曰：治大徳，富貴資財成萬億，亦名宅徳，宜宅主(修
與申同)。辛金匱天井，宜置門及髙樓大屋。經曰：治金匱，大富貴
，宜財，百事吉(四月乙庚日修，大吉)。地府、青龍、左手主三元，
宜子孫，恒令清浄吉．經曰：青龍壯髙，富貴雄豪。外巽之位，宜作
園池竹簟，設有舍屋，宜平而薄。外天徳及玉堂之位，宜開拓侵修，
令壯實，大吉。經曰：福徳之方拓復拓，子子孫孫受
榮樂。唯不得髙樓重舍。外天倉與天府之位，不厭髙壯樓舍，安門、
倉庫、牛舍及奴婢、車屋，並大吉(南方宜侵拓吉)。外龍腹之位，與
内院並同，安牛馬牢厰，亦名福嚢，宜廣厚實，吉。外坤宜置馬廏，
吉。安重滯之物及髙樓等，並大吉。外玉堂之院，宜作崇堂及郎君孫
幼等院，吉。客廳即有公客來，若髙壯侵拓及有大樹重屋等，招金玉
寶帛，主印綬，喜。外大徳宅位，宜開拓勤修泥，令新浄，吉。及作
音樂飲會之事，吉。宜子孫婦女等院，出貴人，増財富，貴徳望遐振
外。金匱、青龍兩位，宜作庫藏倉窖，吉。髙樓大舍，宜財帛，又宜
子孫出豪貴，婚連帝戚，常令清浄，連接藂林，花木藹宻。

乾天門，陰極陽首，亦名背枯向榮。其位舍屋連接長逺，髙壯闊實，
吉(五月丁壬日修吉，北方不用壬子丁巳日)。亥為天福龍尾，宜置猪
欄，亦名宅極。經云：欲得職，治宅極。宜開拓，極(亥東三月丁壬
日修吉，宫羽姓即七月吉)。
壬宅福、明堂，宜置髙樓大舍，常令清浄及集學經史，亦名印綬宫，
宜財祿(大吉，修與亥同)。子吉昌，龍左足，宜置牛屋。經云：奴婢
成行六畜良。平實，吉(修與亥同)。癸天倉，立門户，客舍簟厠，吉
。經云：財耗亡，治天倉。安六畜，開拓髙厚(七月丁壬日修吉)。丑
天府，髙樓大舍，牛羊奴婢居之，大孳息，倉厠並吉(修與癸同)。艮
鬼門龍腹、福嚢，宜厚實重，吉，缺薄即貧窮(八月甲巳日修吉，東
方不用甲子日)。寅玉堂，宜置車、牛舍，主寳貝金玉之事，宜開拓
。經曰：治玉堂，錢財横至，六畜肥强，大吉(六月甲巳日修，吉)。
甲宅得、安門，宜置碓磑，開拓連接壯觀，吉。清浄，災殃自消(修
巳寅同)。卯大徳，龍脇、客舍。經曰：治大徳，富貴資財成萬億。
亦名宅主，主有徳望(修與寅同)。乙金匱、天井，宜置髙樓大舍，常
令清浄，勤修泥，尤増喜慶(夘巳南十月修)。辰地府，青龍左手、三
元，宜子孫，當宜清浄。經曰：青龍壯髙，富貴雄豪(修己乙同)。巽
風宜平穏，不宜壅塞，亦名陽極陰前，背榮向枯，宜空缺通疎，大吉
(十一月丙辛日修，吉；南方不用丙子，吉)。已朱雀、龍頭、父命座
，不宜置井，犯害命坐人、口舌飛禍、吐血顛狂、虵畜作怪(己酉九
月丙辛日修，吉；至午地徵音並忌，正三四月吉)。丙大禍，母命，
不宜置門，犯之害命坐人，飛禍口舌(修與己同)。午為死喪，長子婦
命座，犯之害命坐人、失魂、傷目、心痛、火光口舌、龍右手筋急(
修與己同)。丁罰獄、勾陳，次子婦命，犯之坐人、口舌鬭訟、瘡病
等災(午日西用正月丙辛日修，吉；未地五姓並吉)。未為官獄，少子
婦命座，犯之害命坐人、鬼魅、火瘡、霹靂、盜賊、刀兵流血、六畜
傷死、家破逃散(修與丁同)。坤人門，女命座，不宜置馬廏，犯之偏
枯淋腫等。此地宜荒缺低薄，吉(二月乙庚日修)。申天刑、龍背、庶
子、婦長女命座，犯之失魂、病脇、刑傷、牢獄、氣滿、火怪(申北
十二月乙庚修至酉，吉；商姓十二月凶，四月吉)。庚宅刑，次女長
孫命座，不宜置門，犯之害命坐人，病右脇、口舌、傷殘損墜(修與
甲同)。酉刑獄、龍右脇，少女孫命座，犯者害命坐人、失魂、刑獄
、氣滿火怪(修與申同)。辛為螣蛇訟獄，客命，犯之害命坐人、口舌
妖怪、死喪災起(酉北至戌四月乙庚日修)。戌白虎、獄訟、龍右足，
奴婢六畜命座，犯之足跽跛蹇、偏枯筋急(修與辛同，從乾順行至戌
，一周二十四路)。外乾院，與同院修造開拓，令壯實，髙岡陵大樹
，並吉。宜家長延夀，子孫榮祿不絶，光映門族。乾地廣闊，外亥天
福與宅極之鄉，宜置大舍，位次重疊，深逺濃厚，吉。與宅福、明堂
相連接壯實，子孫聰明昌盛，科名印綬大富貴。外天倉，宜髙樓重舍
，倉廩庫藏，奴婢六畜等舍，大孳息，宜財帛五榖。其位髙潔開拓，
吉。外天府，宜闊壯，子孫婦女居之，大吉。亦名富貴飽溢之地，遷
職喜，萬般悉有矣。絶上外龍腹、福嚢之位，宜壅實如山，吉。逺近
連接，大樹長岡，不厭開拓，吉。若低缺無屋舍，即貧薄不安。外玉
堂，宜子婦，即富貴榮華，子孫興達。其位雄壯，即官職昇騰，位至
臺省，寶帛金玉不少。若陷缺荒殘，即受貧薄，流移他地。外宅徳，
宜作學習道藝，功巧立成，亦得名聞，千里四方來慕，亦為師統，子
孫居之有信，懐才抱義，壯勇無雙。外天徳、金匱、青龍，此三神並
宜濃厚實，大舍髙樓，或有客廳。卿相遊宴，過往一家，富貴豪盛，
須賴三神，尤宜開拓。若冷薄荒缺敗陷，即貧窮也。外青龍，不厭清
潔，焚香設座，延迓賔朋，髙道奇人自然而至，安井及水瀆甚吉。

宅經卷下







*** END OF THE PROJECT GUTENBERG EBOOK 黄帝宅經 ***


    

